# 0101 zondag 1 januari 2017
Het is nu 17:11, uitzicht over het IJ waar op dit moment geen bootjes varen. Vandaag het nieuwe jaar goed begonnen met een bezoek aan Cathrien en Jochem. De kleine Mercia is werkelijk iets gegroeid en heeft al allerlei gezichtsuitdrukkingen, inclusief een grote glimlach, die elkaar vrij willekeurig lijken af te wisselen. Er wordt veel tijd besteed aan drinken. Mercia begint goed te groeien, er is sinds de geboorte, bijna drie weken geleden, 250 gram bij gekomen, volgens de autoriteiten bovengemiddeld. Ze begint ook al iets gerichter om zich heen te kijken.

Het nieuwe jaar is begonnen zonder grote rampen. Wel een aanslag in Istanbul, een nachtclub, 39 doden. Is natuurlijk vreselijk maar we kijken er nog nauwelijks van op.

Gisteravond onze eerste jaarwisseling op de Christoffelkruidstraat. Dirk en Elzemien en Daan en Marijke waren hier. Prima ontspannen avond met het woordenboekspel, altijd leuk.