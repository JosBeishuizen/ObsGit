# 0103 dinsdag 3 januari 2017
Nachtelijk getob. Gisteravond op de tv interviews van Coen Verbraak met achterblijvers, mensen die recent een geliefde hebben verloren. Een vrouw van wie de 51-jarige man in de nacht aan een hartaanval bezweek. De nacht ervoor benauwd geweest. Ik werd vannacht prompt wakker met een benauwd gevoel. Gewoon hyperventilatie, de hypochonder in mij. Ook een jonge vrouw die achter elkaar twee dochtertjes van enkele dagen oud verloor aan een fatale hartkwaal. Niet aan denken dat dat Cathrien en Jochem zou kunnen overkomen.

Wat is rouwen, vroeg Coen Verbraak. Ik weet de antwoorden niet meer precies. Maar toch ook het omgekeerde van verliefd zijn: iemand anders beheerst volledig je gedachten en gevoelens. En ook: dat je nog steeds hoopt dat die ander gewoon weer thuis komt.

Dat Anne om Vincent heeft gerouwd is duidelijk. Heel lang, omdat ze er thuis niet over kon praten.

Rouw ik om Janny? Ik heb wel eens tegen mezelf gezegd dat ik het verlies van Janny en Jan niet gemakkelijk te boven zou komen. Nu het zover is merk ik die steen in mijn maag niet echt. Komt ook door de komst van Mercia.

Kun je jezelf hullen in vriendelijkheid? Ik ga het eens proberen. Word je wel een saaie Piet van. Maar beter een vriendelijke saaie Piet, dan een brommende onberekenbare Piet.