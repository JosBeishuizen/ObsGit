# 0724 dinsdag 24 juli 2012
In Regensburg bij de JURE conferentie. Allemaal prima georganiseerd op de Universiteit van Regensburg door Iro en Markus. Gisterochtend mijn keynote gegeven over de stand van zaken rond het concept van de community of learners. De prezi werkte vlekkeloos. Ik was op tijd klaar en kon nog enkele vragen beantwoorden. Eigenlijk ging het prima. Nog niet veel reacties ontvangen maar ik heb het idee dat de ontvangst positief was. Geluncht en gegeten met Regina Mulder die hier hgl is, naaste collega van Hans Gruber. Lunch op de uni, avondeten in een originele biergarten. Regina is nog ontzettend jong, 45, van 1967! Ze heeft zich hier al een stevige positie verworven maar aarzelt over veel zaken.

Regensburg is een mooie oude stad, volgens de mensen de noordelijkste Toscaanse stad. Dat is misschien een tikje overdreven, maar de pleinen zijn inderdaad mooi, en de Dom is heel indrukwekkend. Straks even een poging wagen om erin te komen. Het hotel is in hartje binnenstad. De geluiden van de straat zijn heel gezellig.

Het is intussen 5 voor 12, middernacht. Heerlijk om weer fris gedoucht en nuchter in bed te liggen. Na een mooie en gezellige dag op de JURE conferentie. Vanochtend even snel de Dom in, donker! Daarna een cd van Domspatzen en naar de universiteit voor de keynote van Katarina Scheiter. Mooi verhaal over visuele en symbolische codes in het STM. Echt cognitieverhaal. Gelukkig begon ze genoeg te krijgen van het multistore model, dat Mayer in zijn multimedia theorie aanhangt.

Tussen de middag even met Iro en Markus overlegd over JURE 2014. Ze vonden het een prima idee. Die Markus is een serieuze vent, die gaat het nog ver schoppen. Tijdens ging ik alleen aan een tafel zitten. Meteen kwam er een promovendus op mij af die vroeg of ik bij hen wilde aanschuiven. Wel zeer attent.

Vanmiddag de workshop over EARLI. Erg droog maar wel informatief. Daarna even tijd voor eigen werk. En tenslotte de posters van de NIME studenten. Met Rosanne geborreld. Daarna een prachtige wandeling door de Joodse buurt, vooral ondergronds. Tenslotte gezellig gegeten met Rosanne, Tanja en de NIME-studenten.

Uiteindelijk ook nog even de Stenen Brug over de Donau opgelopen. Prachtige stad, Regensburg.

