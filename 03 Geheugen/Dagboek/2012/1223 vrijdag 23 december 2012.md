# 1223 vrijdag 23 december 2012
Dat doodmoeie gevoel van dit moment is toch ook een kwestie van zelfmedelijden. Daar moet ik op mijn oude dag vanaf zien te komen. Werken, presteren, dingen doen, daar gaat het om in het leven. Niet klagen maar dragen en bidden om kracht. Dat is echt het enige wat telt. En misschien een vleugje zelfspot, dat zou ook wel goed uitkomen.

Gisteren nog een erg positieve kaart van Joyce Brouwer ontvangen. De tekst zal ik straks nog even hieronder zetten. Verder gisteren bericht dat de Ondernemingsraad niet naar de rechter stapt. Daarmee kan de reorganisatie worden afgerond en zitten we per 1 februari a.s. daadwerkelijk bij FPP. Goed dat het einde in zicht is. Hebben we de deadline van 1 januari 2012 bijna gehaald. Inderdaad 9 jaar en 1 maand.

De Kerstvakantie breekt aan. We gaan er een Kerst met Bach van maken. Een Kerst met boeken en kranten. Een Kerst waarin het uitrusten en de bezinning centraal staat.

