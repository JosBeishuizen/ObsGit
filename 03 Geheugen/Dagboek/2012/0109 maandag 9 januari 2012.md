# 0109 maandag 9 januari 2012
Cadeau van Wim van Os:

Diederikjes (of voluit Diederik Stapeltjes) hebben minstens drie van de volgende vier kenmerken.

1.	Het gaat over dingen waarvan mensen altijd al gedacht hadden dat het zo was.

2.	Een theoretische basis die verklaart waarom het zo is ontbreekt.

3.	Ze horen steeds in de categorie ‘leuk om te weten en door te vertellen’.

4.	Ze zijn van het begin tot het eind verzonnen.

Slecht weer leidt tot een slecht humeur. Een dergelijk verband was niet eerder gevonden, maar nu blijkt dat het er toch is. Niet iedereen definieert slecht weer immers op dezelfde manier. Voor sommige mensen is mooi weer namelijk slecht weer waar ze natuurlijk chagrijnig van worden, dat spreekt. Dit is een goed voorbeeld waarin een hypothese wordt bevestigd door de onafhankelijke variabele te herdefiniëren (beide in Spits of Metro of De Pers van 13 of 14-9-2011).

Meijers studeerde in 2008 cum laude af in de sociale psychologie aan de Universiteit van Tilburg. In april haalde ze de landelijke media met een onderzoek naar het succes van mensen die merkkleding dragen met een herkenbaar label. Hoe groter de merknaam, hoe meer succes, concludeerde ze (Het Parool; 16-9-2011).

Onderzoekers van de University of Californië schrijven dat het gebruik van de pil leidt tot een andere wijze van herinneren. Vrouwen die de pil gebruiken, herinneren zich beter de impact van de gebeurtenis en vrouwen die een andere vorm van geboortebeperking gebruiken, herinneren zich beter de details van de gebeurtenis (Elsevier; 15-9-2011).

Mensen gapen vaker in de zomer dan in de winter. Wetenschappers denken dat dit komt omdat het doel van gapen het afkoelen van de hersenen is (De Pers; 20-9-2011).

Vrouwen zijn helemaal niet socialer, vriendelijker of behulpzamer dan mannen (Het Parool 1-10-2011).

Vrouwen onderhandelen voor een ander persoon harder dan ze voor zichzelf zouden doen. Dan zijn ze sneller bereid concessies te doen. Volgens de onderzoekers van Columbia Business School speelt hierbij sociale goedkeuring en het zorgende karakter van de vrouw een grote rol (De Pers 3-10-2011).

Mensen die met een winkelmandje winkelen zijn eerder geneigd zoetigheid in te slaan dan mensen met een winkelwagentje. Dit komt omdat mensen met een mandje hun arm naar zich toebuigen en mensen met een wagentje een beweging van zich af maken. Het buigen van de arm, zegt de psycholoog Van den Bergh van de EUR, gaat meestal samen met eten of andere leuke dingen naar je toe halen (Consumentengids oktober 2011).

Onderzoekers aan de VU ontwikkelden een model waarmee het succes van leiderschap kan worden gemeten. Het resultaat hangt af van een juiste mix van gelaatskenmerken, de boodschap en de omstandigheden waarin de leider opereert. Zo staan stevige wenkbrauwen, brede neus, kleine lippen en ogen voor een mannelijk type dat geassocieerd wordt met agressie en conflicten. Met dit model konden de onderzoekers verklaren waarom John McCain een poosje populairder was als presidentskandidaat dan Obama (Ad Valvas 6-10-2011).

Mannen die vooral hun nek en rechterknie bewegen tijdens het dansen zijn het aantrekkelijkst, schrijven Britse en Duitse onderzoekers (De Pers datum onbekend).

Wetenschappers hebben een direct verband gevonden tussen de omvang van bepaalde hersengebieden en het aantal vrienden op Facebook (De Pers datum onbekend).

Komt dit alles in de Onderwijskunde ook voor? Ik ken geen voorbeelden. Daar kunnen verschillende redenen voor zijn, waarvan ik er twee noem:

De Onderwijskunde wordt niet zozeer gekenmerkt door opzienbarende uitkomsten, als wel door niet-significante uitkomsten;

Onderwijskundig onderzoekers zijn allemaal brave en onkreukbare lieden.

W. van Os; 1-11-2011

