# 0610 zondag 10 juni 2012
Vandaag is Sara 25 geworden. Gisteren hebben we met haar geluncht bij De Vredespijp, achter Dirk van den Broek. Ontspannen en gezellig. Vandaag is Sara met Lennart op pad geweest, naar de film en gegeten. Gelukkig nog wel even telefonisch contact gehad. Ze reageerde vanochtend niet op telefoon of sms. Na de kerk zijn we bij haar langs gefietst maar ze was niet thuis. Ik begin me dan meteen al weer zorgen te maken, maar gelukkig opnieuw ten onrechte. Cathrien stuurde via WhatsApp nog een geinige video waarbij ze een rauw ei op haar hoofd stuksloeg, een traditie die ze met Karlijn delen. Cathrien had vanochtend diarree en koorts, hopelijk is dat intussen weer beter. Beer was vanavond hier met eten. Nog even gekeken naar de mannenfinale op Roland Garros en naar de wedstrijd Italië Spanje, geëindigd in 1-1.

We gaan er weer tegenaan. Voldoende nachtrust is een must.

