# 0216 donderdag 16 februari 2012

Nederlands Dagblad over lerarentekort 

Lerarentekort even wegbezuinigd

DEN HAAG - Door bezuinigingen vallen ontslagen in het basisonderwijs en komen jonge leerkrachten moeilijk aan het werk. Maar over een paar jaar hebben scholen diezelfde meesters en juffen weer hard nodig.

Het lerarentekort nadert alarmfase rood. Die waarschuwing kwam vier jaar geleden uit de mond van Walter Dresscher, voorzitter van de Algemene Onderwijsbond (AOb). ‘Al in 2012 zitten scholen in het basis- en voortgezet onderwijs zonder docenten’, voorspelde Dresscher naar aanleiding van prognoses over het aantal leraren.

Vier jaar later ziet de situatie er anders uit, althans voor het basisonderwijs. Volgens de PO-raad is een ontslaggolf gaande, waarbij duizenden docenten het veld moeten ruimen. Vooral jonge leerkrachten gaan verloren voor het onderwijs, stelde de sectororganisatie voor het primair onderwijs gisteren in de Volkskrant.


bezuinigingsmaatregelen

De oorzaak is een opeenstapeling van bezuinigingen, waardoor de klassen groter worden. Is het probleem ‘lerarentekort’ wegbezuinigd? ‘In feite wel’, zegt Jos Beishuizen, die als hoogleraar is verbonden aan het Onderwijscentrum van de Vrije Universiteit in Amsterdam. Hij zat in de werkgroep productiviteit, die het laatste kabinet-Balkenende adviseerde over mogelijke bezuinigingen in het basis- en voortgezet onderwijs.

‘Bezuinigingsmaatregelen kunnen grote invloed hebben op het aantal banen’, licht Beishuizen toe. ‘Stel dat je de klassen met een of twee leerlingen vergroot. Dat heeft megaconsequenties voor het aantal leerkrachten. Het is niet zo dat er nu leerkrachten voldoende zijn, maar de condities zijn verslechterd, waardoor er minder nodig zijn. Wie denkt dat daarmee een probleem is opgelost, is als de bibliothecaris die tevreden is als alle boeken in de kast staan.’


slappe arbeidsmarkt

Het probleem van het lerarentekort is allerminst structureel opgelost, reageert voorzitter Jan Westert van de gereformeerde scholenkoepel LVGS. ‘Op dit moment is de arbeidsmarkt slap. In het gereformeerd onderwijs merken we via onze vacaturebank Onderwijstalenten dat scholen terughoudend zijn met het werven van nieuw personeel. Maar er zit wel degelijk een tekort aan te komen vanaf 2015. Over vier jaar vindt een afgestudeerde pabo-student waarschijnlijk makkelijker een baan.’

De prognose van het Researchcentrum voor Onderwijs en Arbeidsmarkt (ROA) wijst in dezelfde richting. Het werkloosheidspercentage onder afgestudeerde pabo’ers lag in 2010 iets onder de 5 procent. Dat is anderhalf procent hoger dan in 2008, maar de perspectieven voor de arbeidsmarktsituatie in 2016 zijn weer gunstig, zegt onderzoeker Didier Fouarge.


wachten

De PO-raad beseft dat over een aantal jaren de vraag naar leerkrachten weer groter zal zijn, maar vindt dat geen reden om nu arbeidsplaatsen weg te bezuinigen. Woordvoerder Harm van Gerven: ‘Dan ben je wel een groep afgestudeerden kwijt. Je kunt niet verwachten dat mensen drie jaar lang blijven wachten. Ze vinden een baan buiten het onderwijs, en zie ze dan maar eens terug te krijgen.’

Ook de AOb vindt dit een risico. ‘Wij vinden dat de minister problemen in krimpregio’s niet goed aanpakt. Daar moeten soms scholen worden samengevoegd, waarbij ontslagen vallen. Wij vinden dat jonge mensen dan vastgehouden moeten worden, desnoods even met boventallig personeelsbestand. Anders ben je ze kwijt op het moment dat je ze weer nodig hebt’, zegt Thijs den Otter van de AOb.


passend onderwijs

Hij wijst verder op de ontslagen die zullen vallen door de bezuiniging op passend onderwijs. ‘Volgens onze berekening zullen zesduizend banen verdwijnen. Die mensen zijn niet onnodig, maar onnodig verklaard.’ Onderwijsminister Marja van Bijsterveldt ontkent dat enkel bezuinigingen ten grondslag liggen aan de ontslagen. ‘Het aantal leerlingen daalt al enkele jaren. Besturen zullen, hoe vervelend ook, daarom scherpe keuzes moeten maken’, zegt ze in de Volkskrant.

Hoogleraar onderwijssociologie Marc Vermeulen, gespecialiseerd in de relatie tussen onderwijs en arbeidsmarkt, begrijpt wel dat de PO-raad nu de stormbal hijst. ‘Er lijkt slecht nieuws aan te komen als het gaat om ontslagen’, zegt hij. ‘Toch vind ik het veel te vroeg om te zeggen dat er een kaalslag aan komt in het basisonderwijs. Het is bijvoorbeeld nog helemaal niet duidelijk wat de precieze gevolgen zullen zijn van de bezuiniging op passend onderwijs.’


langere termijn

Vermeulen vindt dat het primair onderwijs te weinig nadenkt over zijn personeelbeleid op langere termijn en denkt dat dit zowel aan de overheid als de sector zelf is te wijten. ‘Er worden nauwelijks strategische verkenningen uitgevoerd. Daardoor blijft het basisonderwijs steeds maar weer achter de feiten aan hobbelen.

Het is onbegrijpelijk dat een enorme operatie als passend onderwijs niet goed is doorgerekend op zijn effecten voor het personeel. Je ziet nu de dat de bonden en de minister hun eigen cijfers hanteren en vervolgens elkaar daarmee bestrijden. Maar niemand weet precies hoe het gaat uitpakken.’


Pabo-subsidie

Ook al vinden afgestudeerde pabo’ers op dit moment moeilijker een baan, het ministerie van Onderwijs stimuleert om op latere leeftijd de opleiding te volgen. Pabostudenten die geen recht meer hebben op studiefinanciering, kunnen via de Dienst Uitvoering Onderwijs (de voormalige IB-Groep) in twee jaar tijd bijna 2500 euro op hun rekening laten bijschrijven, een gift van het ministerie van Onderwijs.

Iets meer dan de helft daarvan is bedoeld als tegemoetkoming in de schoolkosten, de rest is compensatie voor het collegegeld. Hoe hoog het bedrag precies is, hangt af van het inkomen. De tegemoetkoming is bedoeld om meer mensen te laten kiezen voor een baan voor de klas.

---

Roeland de Ruiter

‘Ik studeer aan de Gereformeerde Hogeschool in Zwolle en doe nu een lio-stage op een school in Sint Jansklooster. Ik maak me er wel een beetje zorgen over of ik straks werk zal vinden, omdat ik om me heen mensen zie die een of twee jaar zijn afgestudeerd en nog steeds geen vaste baan hebben. Veel afgestudeerden vinden alleen een baan voor een of twee dagen per week, of werken als invaller. Maar daar kun je niet van leven. Het is ook leuker om vast onderdeel van een team te zijn.

Probleem is dat scholen vacatures eerst binnen de schoolvereniging moeten oplossen. Als er een vacature voor twee dagen is en intern wil iemand meer werken, dan pikt zo iemand die baan in. En als er een fulltimebaan vrij komt en twee juffen zeggen dat ze elk twee of drie dagen voor hun rekening willen nemen, gaat er alweer een fulltimebaan op aan parttimers. Overigens is in het westen van het land meer werk dan in het noorden en oosten. Ik zou wel bereid zijn om naar het westen te verhuizen. Liever daar een fulltimebaan dan hier werk voor twee dagen per week.’

---

Jeroen de Graaf

‘Ik werk momenteel parttime in de vloerenhandel. Een aantal jaren terug leidde ik in onze kerk een jeugdvereniging. Dat vond ik zo inspirerend dat ik dacht: ik ga de pabo doen. Nu ben ik derdejaars deeltijdstudent aan de Christelijke Hogeschool Ede. Ik heb er vooraf nooit zo bij stilgestaan of er werk in het onderwijs zou zijn. Maar als man heb je wel een voordeel in het gefeminiseerde onderwijs. En ik ben van plan om als fulltimer te gaan werken, dat is voor de school ook prettig. Volgend jaar doe ik mijn lio-stage (afstudeerstage), dat kan een opstapje naar een baan zijn.

Toch ben ik er niet helemaal gerust op. Bij ons in het dorp, Bunschoten, is een school die gaat sluiten op het moment dat ik afstudeer, dan komen er ook weer leerkrachten op straat te staan. Zelf ben ik lid van het CNVO (Christelijk Nationaal Vakverbond voor het Onderwijs), en in hun blad wordt ook meer gesproken over ontslagen dan over werkgelegenheid. Mezelf druk maken doe ik uiteindelijk niet, eerst maar eens zien allemaal.

Tevens heb ik de rust dat ik bij mijn huidige werkgever fulltime kan gaan werken als ik geen baan in het onderwijs kan vinden. En ik ben er van overtuigd dat het tij wel een keer zal keren. Je kunt tenslotte geen klassen van veertig kinderen tezamen met passend onderwijs creëren. Dat moet je niet eens willen proberen.’
geplaatst:
14-02-2012 - 8.58
laatst gewijzigd:
15-02-2012 - 15.04
auteur:
Hilbert Meijer en Aaldert van Soest