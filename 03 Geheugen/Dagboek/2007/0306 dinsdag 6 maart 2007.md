# 0306 dinsdag 6 maart 2007
Addis Abeba, 6 maart 2007

Lieve allemaal,

Het is 10 voor zeven 's avonds, Rob en ik ga zo dadelijk even beneden in het hotel eten want we moeten nog flink aan de slag vanavond. Ik maak twee schema's, één voor een samenvatting van de 20 interviews die we de afgelopen week hebben afgenomen, en één met onze voorstellen voor de tweede helft van het project. Rob schrijft de teksten. Ik geloof dat er wat gebeurt hier op de 9 universiteiten. Vanuit EQUIP (het project) zijn allerlei workshops gegeven (o.a. door Eveline Kok over kwaliteitszorg) en de mensen geven hun kennis nu weer op de universiteiten door. Overal staat het Academic Development and Resource Center (ADRC) in het Strategy Plan van de universiteit. Er is nog geen budget maar er zijn al wel mensen aangesteld. Er ontstaat wel degelijk wat meer kwaliteitsbewustzijn. Nou ja, ik ben heel benieuwd hoe onze voorstellen gaan vallen tijdens de conferentie met 40 betrokkenen op donderdag en vrijdag. Daarvoor moeten we nu snel onze stukken gaan maken.

Nog even wat couleur locale. De luchtvervuiling is hier werkelijk ongelooflijk. Taxi's, bussen, grote four-weel drives, en natuurlijk vrachtauto's stoten hier onophoudelijk grote zwarte rookpluimen uit. Er wonen hier 4 miljoen mensen in Addis Abbeba, veel bedelaar en zwaar verminkten (polio, aids), die letterlijk over de grond kruipen. (Zeer jonge) vrouwen worden door echtgenoot met baby en al de straat opgestuurd om te gaan bedelen. Schijnt goed te verdienen. Men maakt zich hier op voor de millenniumwisseling in september, men loopt een paar jaar achter. Er komen 30.000 rastafarians uit Jamaïca, aanbidders van de voormalige keizer Haile Selassie. Volgens de overlevering was er een langdurige droogte op Jamaïca. Iemand voorspelde dat er een man uit Afrika zou komen en dat de droogte zou ophouden. Haile Selassie kwam op staatsbezoek en terwijl hij de trap van het vliegtuig afdaalde ontlaadde zich een wolkbreuk boven het eiland. Terstond werd de keizer tot redder en God uitgeroepen. Een flink aantal van hen heeft zich in Ethiopië gevestigd, in een dorp waar we doorgereden zijn. Overal de Ethiopische vlag en de Leeuw van Juda, het symbool van Haile Selassie die zich als een directe afstammeling van koning Salomo beschouwt (via de koningin van Sheba).

Het weer is heerlijk, we eten eigenlijk steeds goed, soms iets teveel. Veel Italianen hier, je kunt ook overal machiato bestellen. Leuk voor Daan aan wie het ook zal opvallen dat jonge mannen hier heel dikwijls op straat hand in hand lopen. Valt wel op. Erg veel mooie mensen op straat trouwens.