# 1223 zaterdag 23 december 2006
Lieve Janny en Jan, 

Even een kleine update, in het kader van "een kwartier per dag de dingen op een rijtje zetten is goed voor je geestelijke gezondheid". Gisteren een nieuwe secretaresse aangenomen. Het is een keurige en representatieve mevrouw, houdt er thuis goudvissen en parkieten op na, is secr. van de raad van bestuur van een ziekenhuis in Gouda geweest, ben heel benieuwd wat het gaat worden, enigszins een waagstuk. Ze staat bij ons onder toezicht van de directeur bedrijfsvoering, een vrouw van 57-58 die bezig is om overspannen te raken, erg vervelend, nogal gesloten en ontoegankelijk en niet bereid of in staat om hulp te aanvaarden. Maar door de stress ook nogal bullebakkerig, wat risico's met zich mee brengt voor de nwe secr. Afgelopen periode veel nieuw personeel aangenomen, gedeeltelijk vervanging van mensen die weggaan. Geeft wel energie, nieuwe mensen in je team zoeken, maar ook erg moeilijk. Met twee flitsende dames afspraken gemaakt voor het aansluitingsprogramma vwo en VU, een onderwijskundige van de UvA die in een eigen bedrijfje musici coacht (kleine ensembles en orkesten) en een cognitiewetenschapper uit Nijmegen, net terug van een reis door Argentinië (tango leren dansen, ik weet niet of ze daar in haar nieuwe baan iets aan heeft). Personeel kost echt krankzinnig veel tijd. 

Ik zit tegenwoordig regelmatig al om 5 uur 's ochtends aan mijn bureau, bevalt eigenlijk heel goed, tijd om te schrijven. Is wel nodig om mijn promovendus Herman Jonker door zijn laatste fase te loodsen, hij is bezig zijn laatste data te verzamelen, ziet er veelbelovend uit. Maar dat proefschrift zal ik zelf moeten gaan schrijven, vrees ik. Herman ziet er een beetje als een bohémien uit, langer haar en een soort stoppelbaard, ik vrees dat hij stevig drinkt, maak me zorgen om hem, maar weet niet precies wat ermee te doen. We hebben een goeie mevrouw bij het loopbaancentrum, zou die hem aan de praat kunnen krijgen? 

We hebben in het Onderwijscentrum een succesvol jaar achter de rug, heel veel nieuwe projecten opgestart, oa een nieuwe onderwijsvisie geschreven voor de VU, intussen besproken in het College van Decanen, gaat nu verder de faculteiten in. Onderzoekend leren in een *community of learners*,  uitwerking van mijn oratie. Is heel goed ontvangen, tot nu toe. Ik heb het gevoel in een zeer creatieve periode te zijn beland, begin ook weer meer te schrijven, echt heel stimulerend allemaal. Verzin tot mijn eigen verbazing steeds nieuwe plannen, waarvan er ook wel een paar de moeite waard blijken te zijn. Maar mijn mensen beginnen een beetje te klagen over al die projecten en de werkdruk, en de geringe aandacht voor het systeem, de onderliggende processen, de sociale cohesie, etc. Moet ik volgend jaar maar eens wat meer aandacht aan besteden. Ik doe ook nogal veel buiten de deur, project in Ethiopië, project op het Ignatius, commissies her en der, visitatiecommissie Onderwijskunde (heel leuk!). 

Even over het thuisfront. Cathrien werkt zich een hoedje aan geneeskunde en filosofie, haalt nog steeds mooie cijfers, verder VU orkest, Jan Lodewijk en de vriendenkring. Gaat met de fam. van JL op wintersport, is er voor het eerst niet bij met Kerst! Sara werkt nu in de thuiszorg, schoonmaken en boodschappen doen bij mensen in de Watergraafsmeer, klaagt veel maar valt vlgs. mij heel goed bij de meeste klanten. Eind januari gaat ze voor zes maanden naar Aix-en-Provence, Frans leren. We kunnen er eigenlijk nauwelijks een fatsoenlijk woord over spreken, omdat ze het allemaal doodeng vindt. Ze heeft het uitgemaakt met haar vriendje, eigenlijk jammer want een aardige jongen. Berend zit voor zijn eindexamen, had eergisteravond kerstbal op school, belde gisterochtend enigszins brak op van het adres van een klasgenoot waar hij had geslapen ivm schoolspullen die hij nog moest halen. Gisteravond aan tafel bleek uit te komen wat Anne Carien op de fiets naar huis al voorvoelde, hij heeft een vriendinnetje aan de haak geslagen, of zij hem, dat weet ik niet. Ik ben er wel opgetogen over, heeft dat gecomputer hem toch niet tot een asociale hark gemaakt. Nou