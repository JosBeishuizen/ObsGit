# 1007 zondag 7 oktober 2007
Morgenvroeg om 9 uur consult bij de longarts. Alle verhalen die je van iedereen hoort kun je op twee manieren uitleggen. Die verhalen doen er natuurlijk niet echt toe. Gistermiddag kreeg ik het heel erg te kwaad, hartkloppingen etc. Anne-Carien zat bij Jozien en Tertius in Heerde, eerst haar gebeld, daarna mijn hart bij Berend uitgestort, flink staan janken, uiteindelijk met Berend een rondje gelopen in het Vondelpark, gewoon gewandeld. Berend begon lekker te praten, luchtte toch wel enorm op. Daarna rustiger, minder hartkloppingen, zweten, vannacht eigenlijk wel goed geslapen. Vanavond gezellig gegeten met de kinderen, ook Jan Lodewijk. Niet echt over morgen gesproken, iedereen wenste me wel sterkte.

Nou ja, eigenlijk reken ik er niet echt op dat de zaak helemaal fout zit. Het zou ook best een bronchitis of iets dergelijks kunnen zijn. Ik ben al met al wel iets optimistischer geworden, nu die rare vegetatieve verschijnselen een beetje verdwenen zijn. Ik weet het niet, we zullen zien. Hopen en bidden dat de dag van morgen draaglijk zal zijn.