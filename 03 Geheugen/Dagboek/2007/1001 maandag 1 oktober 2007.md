# 1001 maandag 1 oktober 2007
Vannacht dacht ik dat dit de naarste dag uit mijn leven gaat worden, als ik de uitslag van de scans krijg. Ik kan ook gewoon niet bellen en afwachten wat er gebeurt. Gewoon met Sam gaan eten vanavond. Leven tussen hoop en vrees, bah. Het ging vanochtend allemaal volgens plan. Eerst de radioactieve stof in een infuus. Halfuurtje rusten, ik heb geprobeerd om me de terugreis van Montescudaio naar Amsterdam weer helemaal voor de geest  te halen. Daarna nog even kort wachten en toen de scanner in, zowel een pet-scan als een ct-scan. De pet-scan duurde een half uur, moest plassen wat het een beetje gestressed maakte. Daarna de ct-scan met contrastvloeistof waarvan je het inderdaad heel warm krijgt. Alle opnamen zijn gelukkig goed gelukt. Hopelijk zijn de beelden niet verontrustend. Prepare for the worse, hope for the best. Soms denk ik dat het inderdaad een stuk slechter gaat. Ik weet eigenlijk niet goed hoe dit verder moet. Of is het "bij U, ik ben altijd bij U, Gij houdt mij vast, Uw hand in mijn hand" voldoende om mij erdoorheen te slepen, wat ook de uitslag mag zijn? Ik heb geen alternatief, niet wanhopen, omdat Gij God zijt die mijn leven leidt, Gij volstaat voor mij, zijt mijn zekerheid.