# 0720 vrijdag 20 juli 2007
De situatie rond Meindert lijkt toch een keer ten goede te nemen. Gisterochtend was er sprake van een crisis. Nieren, hart en longen functioneerden slecht. Mieke belde op om 8 uur 's ochtends dat ze met de kinderen bij elkaar zaten en aan het nadenken waren over de crematie. Ik ben toen toch maar naar Leiden gereden en trof Mieke en Petra op de intensive care. Ik mocht even bij Meindert kijken, hij lag natuurlijk aan allerlei slangen en werd beademd. Hij keek ernstig maar toch ook wel vastberaden. Daarna met Mieke en Petra naar Voorschoten. Daar doorgepraat en nog gebeld met Jan Willem en Harry. 's Middags gewerkt op de VU. Petra zei: Meindert is een slow starter maar als  hij eenmaal op gang komt dan houdt hij ook vol. De situatie was ernstig omdat zijn nieren slecht functioneerden als gevolg van het afwerken van de contrastvloeistof, die weer was ingespoten om een angiogram van zijn benen te kunnen maken.  Om de nieren aan te zetten was vloeistof in de maag gebracht. Die is echter 's nachts in de longen gelopen, waardoor een pneumonie ontstond. Die moest weer met antibiotica worden bestreden. Omdat zijn hb-gehalte te laag was kreeg de hartspier te weinig zuurstof, waardoor de hartfrequentie opliep. Al met al is het hele systeem in disarray. Gelukkig zijn zijn nieren weer aan het werk gegaan, gisteravond 45 ml, vanacht 60 ml. Het is nog niet veel, maar het is tenminste iets. Nu maar hopen dat zich geen nieuwe crisis voordoet. 

Concentreren is lastig op het moment. Ik had niet gedacht dat het me zo zou aanpakken.