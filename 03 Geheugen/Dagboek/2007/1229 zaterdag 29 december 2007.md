# 1229 zaterdag 29 december 2007
Even de balans opmaken. 2007 is een betrekkelijk rampjaar geweest: Jozien heel ziek geworden, Meindert heel ziek geworden, ikzelf tbc en dreiging van prostaatkanker. Met Jozien gaat het stabiel slecht, hersentumoren. Meindert gaat wel vooruit maar heel langzaam, spreekt, schrijft en leest nog steeds zeer moeizaam, nog steeds in revalidatiecentrum. Wat mijzelf betreft: de antibiotica doen hun werk, maar ik ondervind allerlei vage pijnklachten en ben betrekkelijk depressief. Weet niet goed wat aan te pakken, concentratiestoornis. Die prostaat loert op de achtergrond. PSA waarden zijn langzaam omhoog gelopen sinds oktober, 3.5 - 5.4 - 8.0. Duidt op prostatitis, benigne of maligne ontwikkeling. Op 10 januari worden biopten genomen om na te gaan of er kankercellen aanwezig zijn. Misschien heeft het iets te maken met de tbc. Dat wil ik nog eens nalopen op Pubmed. 

Moeilijk om je kop erbij te houden, het "Geef je gewonnen en zondig niet meer" uit Psalm 4 lijkt op dit moment ver weg. Anne geeft constant orders, we moeten dit en we moeten dat, ik geef mezelf constant orders, ik moet dit en ik moet dat. Intussen heb ik vage hoofdpijn en spierpijn in mijn rug. Toch maar proberen om steeds weer het goede te doen en het kwade na te laten. Moed houden, en maar weer moedig voorwaarts, ook in 2008. Wat zijn mijn voornemens? Inderdaad, meer lezen en meer schrijven. Voorlopig eerst maar eens genezen van de tbc en niet in nieuwe narigheid verzeild raken. Bedenk wel dat het allemaal nog veel vervelender kan. Geert met zijn verzwakte hartspier, Wim met zijn hartproblemen, dat zijn allemaal veel ernstiger zaken. Hopelijk slaan zij zich goed door het nieuwe jaar heen. 

Berend neemt zich voor om het komend jaar zijn rijbewijs te halen en op kamers te gaan. Het begin is er. Ik hoop dat ik het komende jaar een stuk aardiger voor Anne ben, het kan stukken beter. Eerst maar eens wat enthousiaster plannen maken voor de zomervakantie. Met Cathrien en Sara gaat het alleen maar voorspoedig, zo lijkt het. Cathrien gaat beginnen aan haar wetenschappelijke stage. Ze heeft binnenkort alle basisvakken erop zitten, en gaat dan aan haar coschappen beginnen. Sara houdt haar hoge prestatieniveau en is ook nog ab-actis van het Cyclades bestuur. Bevalt haar heel goed!