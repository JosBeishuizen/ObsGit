# 1004 maandag 4 oktober 2004
Lieve Jan Willem en Titia,

Even een verslagje van de oratie en verdere festiviteiten afgelopen vrijdag. Ik luister intussen naar het Wohltemperierte Klavier I, gespeeld (en gezongen) door Glenn Gould. Cd cadeau gekregen van de vrienden, hartverscheurende muziek. Ik probeer er zelf een paar te spelen (pianoles) maar Gould’s vertolking blijft een ver verwijderd ideaal.

Terug naar de oratie. De plechtigheid begon vrijdagmiddag 1 oktober om 15:45 uur. De zaal zat flink vol: medewerkers (ong. 80) van “mijn” Onderwijscentrum, collega’s, vrienden, relaties uit het voortgezet onderwijs, en familie. Het cortège bestond uit de decaan van de fac. Psychologie en Pedagogiek, dan de orator en de oudste emeritus hoogleraar en dan de stoet van hoogleraren van de VU en elders, een stuk of 30 mannen en vrouwen in toga en baret. Mijn oratie over “De vrolijke wetenschap; over communities of learners als kweekplaats voor kenniswerkers” (zie bijgaand persbericht) duurde ongeveer 45 minuten. De decaan sloot af met een persoonlijk woord, erg vriendelijk, over het jaar dat ik nu op de VU werk. Rond 10 voor 5 weer de zaal uit, waarbij Anne-Carien en de kinderen zich bij mij voegden. Anne-Carien siste al meteen dat het goed was gegaan. Iedereen bleek het een leuk verhaal gevonden te hebben. De Powerpoint sheets verschenen keurig op het scherm, inclusief het filmpje met drie leerlingen die ijzer zagen branden en zeer verbaasd keken, zoals de bedoeling was. Receptie met veel oude bekenden, onder wie neef Jan Willem ten Broeke (“eindelijk een professor in de familie, dat werd tijd”), tante Frouwke met Berty en Anky Bolt, Meindert en Ans de Grooth, Jeanine Nijmeijer (oom Chris en tante Tholy moesten verstek laten gaan omdat tante Tholy hartklachten had) en Henny en Willy ten Broeke. Een verrassing, al die familie. Handjes schudden tot 6 uur. Daarna snel naar roeivereniging De Hoop op de Amstel, waar buffet en feest werden gevierd. Buffet met een kleine 60 mensen, de Beizen en de Van Remmens, vrienden en collega’s (6 leden van het management team). Erg rake toespraak van Meindert (die ik zelf tijdens de oratie al had bedankt), een lied van Cathrien, Sara en Berend (eerste keer dat ze zoiets deden, ik was er erg van onder de indruk), vrolijke bijdrage van Wim van Os (lid m.t.).

Om 9 uur feest met nog meer vrienden en veel collega’s met aanhang, in totaal zo’n 150 mensen. Het was al met al een fantastische ervaring, die nu nog natolt in mijn hoofd. Je doet binnen het bestek van 8 uur zo ontzettend veel hartverwarmende indrukken op, daar kun je lang op teren. Iedereen was erg complimenteus. Ik werk nu een jaar aan de VU en heb het reuze naar mijn zin. 

Tot zover de eerste indrukken. Foto’s zal ik ergens op een website zetten, zodat je ze kunt bekijken. Oratie volgt. Ik hoorde van Janny (die een zeer voortvarende ceremoniemeester was vrijdag) dat jullie al een gezellig stukje voor het Beizenbulletin hebben geschreven. Daar ga ik nu ook nog even mee aan de slag.

Groeten van ons vijven! Veel liefs, Jos