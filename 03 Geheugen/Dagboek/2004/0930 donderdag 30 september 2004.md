# 0930 donderdag 30 september 2004
Door een stevig conflict met Anne-Carien vanavond weer met beide benen op de grond gekomen. Oratie is geen gebeurtenis die je maar eens in je leven meemaakt, zoals je huwelijk of je promotie. Het is gewoon een plechtigheid die erbij hoort. Waarvoor 500 man worden uitgenodigd, van wie ik er 450 nauwelijks bij name ken, en zeker 150 helemaal niet bij name. Die overigens niet komen. Als er 150 man komt is dat veel. De meeste mensen hebben andere verplichtingen. Uiteraard moeten we als Onderwijscentrum goed voor de dag komen, daarom heb ik er wel mijn best voor gedaan. Ik ben niet heel erg tevreden met het resultaat. Het is een oppervlakkig verhaal geworden, waar de meeste mensen met hersens gemakkelijk gaten in kunnen schieten. Wat ook zeker zal gebeuren, niet alleen op de VU maar ook daarbuiten. Voor optimisme en vrolijkheid is nou eenmaal geen plaats, hier in onze moerasdelta wint de pessimist het altijd van de optimist, en terecht. Kijk naar Ajax, kijk naar de Bush-Kerry race. We krijgen gewoon nog vier jaar Bush en moeten hopen en bidden dat dat niet leidt tot een kernoorlog of op zijn minst een kernramp. De islam is in opmars en herbergt veel gekken met geld en kwade intenties. 

Terug naar het hier en nu. Tijd om de definitieve versie van de presentatie te maken.  

Ochtend. Na hoog van de toren telefoongesprek met Vellinga, waarop ik overigens zeer beleefd heb gereageerd, begin ik nu wel even aan alles en iedereen te twijfelen. Ik zie werkelijk even geen gat meer in alles. Toch is dat niet mijn rol hier en thuis. Er moet wel iets van mij uitgaan. Het gaat er niet om dat ik achter alles en iedereen een complot en kwade bedoelingen ga zien. Ik ben geen mooi weer directeur maar iemand die ook in zwaar weer de koers weet te bewaren. Ik heb gisteren in het gesprek met de mensen van het onderwijssecretariaat heel duidelijk aangegeven wat onze lijn is. Ze hebben daar positief op gereageerd. Zo moet je ook achter Anne-Carien's interventie geen kwade bedoelingen zien. Die bestaan bij haar helemaal niet. Zo moet je ook niet van kwade intenties bij Vellinga uitgaan. Hij maakt zich zorgen over zijn biologie-instroom en vindt dat wij daar ook iets aan moeten doen. Hij heeft kennelijk redenen om te twijfelen aan onze inzet. Blaas nu niet hoog van de toren. Goed dat je hebt aangedrongen op een gesprek. Geef hem een week om dat te regelen. Ga daarna zelf opnieuw contact opnemen. Blijf vertrouwen houden in de positieve krachten. Dat is de enige manier om er wat van te maken. Straal dat vertrouwen uit en maak duidelijk wat je bedoelingen zijn. Laat je niet uit het veld slaan door wat je opvat als agressie. It is all in the eye of the beholder. Laat Hans en Mieke een lijstje maken van onze contacten met de Faculteit ALW. Overleg met Karel Kits. Laat hem ook eens vertellen hoe hij aankijkt tegen de relatie met het Onderwijscentrum. 

En blijf in jezelf geloven. Hoe was het ook weer? Gezien heb, ik zal er zijn, ik stuur jou. Het gevoel gestuurd te zijn, dat is het afgelopen jaar heel sterk in jezelf aanwezig geweest. Lees nog eens de tekst van Mandela.