# 0321 zondag 21 maart 2004
Een waterig zonnetje op deze eerste lentedag van 2004. Gisteren is prinses Juliana overleden, 94 jaar. Ik hoop dat er een hemel is en dat moeder intussen ontdekt heeft dat Juliana is gearriveerd. Wie weet drinken ze nog een kopje thee samen. Mooi citaat in een interview met P.F. Thom√®se in Trouw van gisteren: "Nee, de bevrediging zit vooral in het ploegen van de akker en aan het einde van een lange dag op je spade rusten".  Die instelling zou ik graag me eigen willen maken. Vanochtend bij Vroege Vogels een mooi voorbeeld van de paradox van Meno. Op een stuk braak liggend terrein in de gemeente Rotterdam is bij een onderzoek naar de aanwezige fauna een zeldzaam loopkevertje gevonden. Het kevertje is zo zeldzaam dat er geen Nederlandse naam voor bestaat. Het is een aantal malen gesignaleerd in Nederland. Nu vond men in de vangbekertjes in totaal 47 exemplaren. Het kevertje staat niet op de lijst van beschermde diersoorten, men heeft er eenvoudigweg niet aan gedacht bij het samenstellen van de lijst. Anne Carien vroeg: hoe weet je nou dat het om een zeldzaam kevertje gaat als je het beest tegenkomt? Je moet die kevertjes wel goed uit elkaar kunnen houden.

Gisteravond na lange tijd weer eens Kees en Janne op bezoek gehad. Janne studeert geschiedenis aan de UvA. Discussie over de vraag of studenten anno tweeduizend nu niet beter flexibel opgeleid zou moeten worden in plaats van een vak te leren. Ik kan me er niets bij voorstellen. Maar zal er toch nog eens over nadenken. Nu maar eens flink gaan ploegen in de akker.