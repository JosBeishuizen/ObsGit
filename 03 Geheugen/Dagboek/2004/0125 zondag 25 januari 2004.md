# 0125 zondag 25 januari 2004
Ooit heb ik een keer een toespraak in de ekklesia gehouden. Op verzoek uit een schoenendoos opgediept.

Toespraak Amsterdamse Studentenekklesia, 29 mei 1988
Een verleden hebben
Jos Beishuizen

1.
Ieder van ons heeft een verleden. Wat je vroeger is overkomen, al of niet door je eigen toedoen, heeft een onuitwisbaar stempel op je gezet. We kennen daarvan allerlei onschuldige voorbeelden: de onfortuinlijke pianolessen, het onmetelijk grote bord pap dat elke ochtend voor je klaar stond, de witte keeshond in het straatje op weg naar school. Veel zwaarder kan de last zijn van een mislukte schoolloopbaan of van een verstoorde relatie met je ouders, je partner, je vrienden, je kinderen. Je voelt je door je verleden gevormd, of misvormd. Het is een deel van jezelf geworden. Juist dát maakt de last van een verleden zo onontkoombaar. Je bént je verleden.

2.
Op 14 april 1985, veertig jaar na het eind van de Tweede Wereldoorlog, wordt in een interview  een vraag aan de dan 91 jaar oude Abel Herzberg voorgelegd: “Heeft U het gevoel dat mensen die het niet hebben meegemaakt, kunnen beseffen wat U daar in het concentratiekamp Bergen-Belsen hebt meegemaakt?” Herzberg antwoordde: “Ik moet U eerlijk zeggen, ikzelf kan het niet beseffen. Je begrijpt het niet als je er niet geweest bent. En als je er wel geweest bent, begrijp je het ook niet. Je begrijpt het niet. Het is niet te verdragen en dat wordt hoe langer boe erger. Het gevoel wordt hoe langer hoe erger. Je wordt eigenlijk... dat kampsyndroom - ik wil niet zeggen dat ik lijd aan een kampsyndroom - maar dat kampsyndroom groeit naarmate het langer duurt. Kijk, hoe ouder je bent en hoe langer het duurt, hoe vaker het je gebeurt dat je je bepaalde dingen herinnert, bepaalde mensen herinnert en dat vreet aan je. Dat is ontzettend...”. Herzberg heeft kans gezien om zijn ervaringen op papier te zetten. Tijdens zijn verblijf in het kamp Bergen-Belsen en de omzwervingen erna hield hij een dagboek bij. Hij heeft nadien veel geschreven en gepubliceerd over zijn kampverleden. Vele lotgenoten hebben een dergelijke stap niet of pas na langer tijd durven zetten. Anet Bleich  beschrijft een gebeurtenis tijdens het proces in Jeruzalem tegen John Demjanjuk: “Nooit zal ik de woorden van een van de getuigen vergeten na afloop van een zitting: ‘Waarom ben ik hier?’, riep de oude man in tranen, ‘Waarom ben ik gekomen? Mijn kinderen hebben hier tot nu toe toe helemaal niets van geweten! Tsipi, dochter van me, waar ben je? Maar wat had ik dan moeten doen? Ik ben in Treblinka! Mijn God, ik ben in Treblinka, èn in Jeruzalem’.’ Je verleden kan zo'n angstaanjagende demon in jezelf zijn dat je slechts één redmiddel kunt verzinnen om te ontsnappen aan de steeds dreigende wurggreep van je eigen herinneringen: er consequent over zwijgen tegenover je omgeving, je kinderen, je levensgezel, jezelf.

3.
Een onderwerp, waarover onze samenleving als geheel lang een hardnekkig stilzwijgen heeft bewaard, is het geweld dat kinderen ondervinden van volwassenen in hun omgeving, met name het sexueel geweld waarvan meisjes het slachtoffer worden,	dikwijls	binnen de afgeschermde omgeving van het eigen gezin. “Incest”, schreef het Maandblad voor Geestelijke Volksgezondheid onlangs, “is niet het modieuze babbelthema voor de ‘Leed Leed Show’ waarvoor het wel eens wordt versleten. Het is een van de belangrijkste thema's in de jaren tachtig.”. Vijf tot tien procent van de meisjes blijkt vroeger sexueel te zijn misbruikt. De meesten willen daar niet over praten. Jeroen Trommelen geeft in De Volkskrant  een indringend verslag van een vrouw die van haar zevende tot haar zeventiende werd getreiterd, geslagen en mishandeld door broers en ouders in een keurig gezin waarin ze als pleegkind opgroeide. Ze vertelt hoe ze zich onder die omstandigheden staande probeerde te houden: “Vanaf mijn achtste heb ik een fantasiewereld opgebouwd, en daar zijn ze godzijdank nooit achtergekomen. Anders was me dat ook afgepakt Als ik bang was, ging ik naar mijn eigen wereldje. Het tapijtje werd een grasveld, de stoel een koe. Er waren ook stemmen, die had ik gehoord toen ik op m’n zesde een hersenschudding had gehad. Daar kon ik mee praten. Ik heb me nooit eenzaam gevoeld. In die tijd schreef ik ook brieven naar allerlei goden”. Op haar zeventiende heeft ze het pleeggezin verlaten en is naar een meisjeshuis gegaan. Ze gaat verder: “Daar heb ik pas verteld wat er was gebeurd. Niet zo maar. Een tijd lang heb ik me echt afschuwelijk gedragen voor de andere bewoners. Ik deed precies wat me thuis zelf was aangedaan, realiseer ik me achteraf. Ik was echt heel gemeen. Mijn verhaal kwam er heel langzaam uit. Drie keer heb ik een overdosis genomen om er vanaf te zijn. Pillen, wijn, nog geblowd erbij ook. Maar alleen maar goed geslapen. Daarna kon ik er wel weer goed over praten”. Uit zichzelf had ze niet naar de politie gedurfd, maar er was een ander meisje in het tehuis dat het ook had gedaan. Die was zo terug. “Als het zo makkelijk is, doe ik het ook, dacht ik. Toch verbaasde het me, dat ze me geloofden. De blauwe plekken waren toen al weg. En krassen kun je ook bij jezelf maken, toch?” De vrouw is nu twintig jaar, heeft zoals gezegd drie zelfmoordpogingen achter de rug, en is bang voor de toekomst. Ze zegt: “Alles wat gebeurd is, maakt me ontzettend bang voor mijn eigen toekomst. Ik ben doodsbang voor kleine kinderen. Als zo'n hummel van twee me voor de voeten loopt, zou ik hem weg kunnen trappen, en kinderen die om een kleinigheid janken kan ik wel tegen de muur slaan. Ik weet niet wat ik moet met kinderen die aandacht vragen. Dat is ook jaloezie, denk ik. We hebben twee katten. Als ik die sla, doe ik het heel hard. Ik denk altijd dat er nog wel een schepje bovenop kan. Ik heb veel tegen mijn man verteld, maar niet de details van de incest. Ik heb hem het politierapport gegeven, en toen zenuwachtig zitten kijken hoe hij zou reageren. Gelukkig vond hij niet dat ik overdreef. Hij geloofde me. Nog steeds kan ik het niet hebben als mensen mijn polsen of mijn benen vastpakken”. Jeroen Trommelen beschrijft haar flatje, waar het interview plaatsvindt: “Op de bank een kleurig Mondriaankleedje. De ene muur bekleed met een manshoge spiegel en de andere met dromerige bioscoopreclame. Het grootste aanplakbiljet middenin: My name is nobody. Praten doet ze zachtjes. Lachen behoorlijk hard”.
Drie dingen zijn me in dit verslag opgevallen. In de eerste plaats het isolement waarin ze terecht is gekomen. Tijdens haar kinderjaren in het pleeggezin schiep ze een fantasiewereld waarin ze zich kon terugtrekken. Nog steeds ervaart ze angst om aangeraakt te worden. Vervolgens is er de angst voor de toekomst. De angst dat je niet in staat bent om met je eigen kinderen een liefdevolle relatie aan te gaan. Tenslotte valt op dat ze enerzijds zelf een lange en moeilijke weg is gegaan van het openen van haar verleden en zoeken van enige vorm van genoegdoening, maar ook dat ze daarbij op een belangrijk, moment door het voorbeeld van een lotgenote een beslissend duwtje in de rug heeft gekregen.

4.
Iemand die naar een uitweg heeft gezocht voor vrouwen die gebukt gingen onder een ondraaglijk verleden van sexueel geweld, was Sigmund Freud. In april 1896 had hij de moed om zijn ideeën over de oorsprong van hysterische neurosen uiteen te zetten voor een gehoor van collega-psychiaters en -neurologen in Wenen. Zijn stelling dat sexueel misbruik de oorzaak van hysterie was, werd met een doeltreffend doodzwijgen beantwoord. Het ijskoude onthaal en het daaropvolgende isolement hebben Freud ertoe gebracht zijn opvattingen te herzien. Welke methode paste Freud toe bij de behandeling van neurotische patiënten? Hij probeerde door hypnose, later door de patiënt vrij te laten associëren, de klemmende greep van het verleden op de gedachtenwereld en het gevoelsleven los te maken. Zijn opvatting was dat het mogelijk is om door het gesprek over jezelf en je verleden de ban op te heffen, de problemen onder ogen te zien en te erkennen.

5.
In onze cultuur bestaat zoiets als een “gangbaar mensbeeld”. Wie ben ik, wat is mijn identiteit: een verzameling karaktereigenschappen, samen een bastion vormend van waaruit ik de anderen om mij heen beloer. In Italië bevindt zich in de buurt van Florence een klein plaatsje, San Gimignano. Het doet menig toerist een omweg maken omdat er veertien torens boven de middeleeuwse huizen uitsteken, veertien van de zeventig torens die er oorspronkelijk stonden. Vanuit deze torens beloerden de adellijke families elkaar, altijd weer in conflicten met elkaar verwikkeld. De hoogte van de toren werd geacht maatgevend te zijn voor de status van de familie. Dat stadje, dat kleine Manhattan daar in Toscane, laat zien hoe mensen zich in hun eigen bouwsels van eigenschappen kunnen verschansen. Hoe vaak hoor je niet zeggen: ik bén nu eenmaal een optimist, een pessimist, vrolijk, lui, depressief, bang.

6.
Er is een ander mensbeeld denkbaar. Uitgangspunt voor dit mensbeeld is niet het geïsoleerde individu op zijn of haar onbewoonde eiland, maar het gesprek of ruimer, de omgang tussen mensen. Ik ben iemand in relatie tot anderen. Mijn wereld is een wereld met anderen. Denk aan het verhaal van Robinson Crusoe: na een tijd op zijn onbewoonde eiland rondgezworven te hebben, ziet hij op zekere dag voetstappen in het zand. In één klap verandert zijn wereld totaal: er is een ander. Met die ander kun je praten, je kunt naar hem of haar luisteren. Je kijkt iemand aan, je wordt gezien. Je tast, je wordt gevoeld. In de omgang met de ander ben je ook zelf onderwerp van gesprek. Je stelt je eigenschappen en hoedanigheden aan de orde. Je praat met een ander over je opgewektheid, je depressiviteit, je angst, je verleden. Daarmee heb je jezelf niet vastgelegd op je eigenschappen. Je weet ook eigenlijk wel dat wat je “jezelf” noemt nooit helemaal te beschrijven valt, het duikt weg achter de namen die je aan jezelf of die anderen aan je geven. Ook met de optelsom van al die namen heb je jezelf nog niet compleet in kaart gebracht. In dit mensbeeld is geen plaats voor het onveranderlijk en onverbeterlijk karakter. Er is de omgang met anderen waarin je je als mens ontwikkelt waarin je door anderen gevormd wordt. Is er in deze opvatting plaats voor het verleden? De psycholoog Kouwer schrijft hierover : “Alleen voorzover het verleden in de omgang met de ander meespeelt. Dat meespelen hoeft niet in duidelijke feiten tot uiting te komen, als het verleden maar het contact ‘kleurt’, als er bijvoorbeeld actueel wantrouwen is omdat de partner vroeger bedrog heeft gepleegd. Het verleden ben je kwijt als het in de actuele omgeving geen rol meer speelt”.

7.
Het is dus niet nodig je neer te leggen bij de onvermijdelijkheid van een verleden, bij de verlamming die een angstaanjagend verleden kan veroorzaken. Dat inzicht, dat geloof is een voorwaarde om de last van je af te gooien. Je kunt er iets aan doen, en de weg loopt via anderen. In de omgang met de ander leer je je verleden onder ogen zien. De één zoekt familie of vrienden op, de ander een therapeut, een derde een groep van lotgenoten, een vierde schrijft een boek. Waar de weg naartoe voert is niet zeker. Zeker is wel dat jij ervoor gekozen hebt om je verleden in de omgang met anderen onder ogen te zien en niet langer de onafwendbaarheid van de last te aanvaarden. Bij dat besef kun je je herboren voelen. Misschien krijg je de geest als je iemand ontmoet die kans ziet om je zachtheid te wekken.

Wim Kayzer in gesprek met Abel Herzberg, VPRO-televisieprogramma “Het Onderhoud”, uitgezonden op 14 april 1985.
De Groene Amsterdammer, 4 mei 1988.
De Volkskrant, 16 januari 1988.
B.J. Kouwer, Existentiële psychologie. Grondslagen van het psychologisch gesprek. Meppel: Boom, 1980.