# 0416 vrijdag 16 april 2004
Rome. Gisteravond om 7 uur aangekomen op het station. Cathrien stond ons al op te wachten. Tijd van drie maanden sinds het afscheid in januari leek toch erg kort. Snel het hotel opgezocht en een wandeling door de stad gemaakt, door Domus Aurea park, langs Forum en weer terug naar de trattoria waar we heel gezellig een pizza buiten gegeten hebben. Om 12 uur weer in het hotel. Goed geslapen in ons slaapzaaltje met drie losse bedden.

Het is nu 17:51. We rijden met de Eurostar Rome uit op weg naar Perugia (overstappen in Foligno). Lekker even een goed uur om uit te blazen na een gezellige dag in Rome. Hier nu op vrijdagmiddag over het spoor uit te kijken in de vallende avond.

We naderen nu Orte. Even een dutje gedaan. Nu even wat opschrijven. Volgens mij moet ik iets sterker worden in het overlaten. Eigenlijk ben ik heel vaak net als Oliver Hardy bezig om een een soort krampachtige gewichtigheid op te houden. Zie ook mijn broers die daar heel sterk in zijn. Laat lopen, met name tegenover Anne. Ieder achte de ander uitnemender dan zichzelf, zoals de apostel Paulus al stelde. Laat de liefde sterker zijn dan de gewichtigheid. Ook goed tegen het verlammende schuldgevoel. Ik ben gewoon maar een mens, met alle zwakheden van dien. Net als ieder ander.

Even over vandaag. Vanochtend na het ontbijt eerst naar The Beehive om overnachting voor Cathrien te regelen, en voor Berend en mij zondagavond. Daarna richting S. Giovanni in Laterani gelopen. Naast deze enorme kerk bevindt zich een kerk met de S. Scala, trappen die afkomstig heten te zijn uit het paleis van Pontius Pilatus, en waarover Jezus dus tijdens zijn weg naar het kruis op en neer is gelopen. Station Terni gepasseerd. We komen nu in de buurt van bekendere plaatsen. Bovenaan deze heilige trap bevindt zich achter een    traliehek een kapel, het Sancta Sanctorum, met een altaar met daaronder een opnieuw getraliede ruimte. De ruimte waar in De Ontdekking van de Hemel de ark van het verbond was opgeborgen. Leuk om die plek met eigen ogen te aanschouwen. Na deze kerk teruggelopen naar de S. Clemente, kerk in drie lagen. Daarna geluncht bij het gezellige tentje waar we gisteravond ook waren. Om half twee richting Forum Romanum. Het begon intussen stevig te regenen. Op het Capitool het museum ingedoken. Daarna via piazza Navona en Pantheon naar de ijswinkel met de honderd smaken. Toen met de bus naar het station, koffers opgehaald bij het hotel en de trein opgezocht.