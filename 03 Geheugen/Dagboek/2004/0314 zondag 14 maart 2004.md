# 0314 zondag 14 maart 2004
Gisteravond het boek "Veranderend Licht" van de Deense schrijver Grøndahl in de leesclub besproken. De meningen waren verdeeld, maar overwegend negatief. Een lange monologue intérieur van een 56-jarige vrouw die na een scheiding opnieuw een richting in haar leven zoekt. Joan en Dick waren uitgesproken positief, Wim en Annette waren uitgesproken negatief. We hebben ruim een half uur over de vrouw gepraat, wat ik zelf toch een positief signaal vind. Uiteindelijk ontbrak in het verhaal toch heel duidelijk één ding: passie! Het antwoord op eenzaamheid en vluchtigheid. Ik vraag me af hoe mijn monologue eruit zou zien als ik hem op schrift zou stellen. Dit dagboek is eigenlijk wel zo'n beetje wat het zou worden. Duidelijk: de monologen zijn aanzienlijk korter. Minder tijd genomen om dingen op papier te zetten. Verder ben ik, zeker 's nachts en 's ochtends, toch ook wel zeer negatief over het leven en mijn rol daarin. Als ik dus meer zou opschrijven, dan zou dat niet tot verheffende literatuur leiden. Ik probleer mezelf eigenlijk elke morgen met bewust gekozen gedachten op te monteren. Psalmteksten helpen daar het beste bij. Bij U, ik ben altijd bij U... Passie opwekken dus! Ook mijn gedachten over onze relatie zijn niet altijd heel positief, zeker de laatste tijd. Dat gaat overigens heel sterk met vlagen op en neer. Wat ik er op dit moment erg negatief aan vind: geen werkelijke aandacht voor elkaar, geen ontmoeting. AC is zo Van Remmenachtig op het ogenblik. Maar het is natuurlijk altijd een wisselwerking. Ik vraag kennelijk ook niet voldoende aandacht. Of geef te weinig van mezelf bloot. Maar als ik dat wel doe, dan krijg ik dikwijls zo'n stereoptype Van Remmen reactie dat ik eigenlijk geneigd ben om daarna weer even een tijdje mijn mond over mezelf te houden. Natuurlijk ben ik op dit moment ook onzeker over mijn eigen toekomst, met name over de relatie met Windesheim. Werken onder Alkema lijkt mij echt een ramp. En ook niet terecht, gegeven wat we willen en wat Alkema in zijn hoofd heeft. Idem Vellinga. Ik weet eigenlijk niet goed hoe ik daarmee om moet gaan. Verval ik in hetzelfde patroon dat ik ook in Leiden ontwikkelde: negeren en verketteren? Met de voorspelbare reactie van de tegenpartij? Toen ik dinsdag thuiskwam van het eten met Alkema dacht ik dat mijn rol zou moeten zijn: proberen te overtuigen, invloed uitoefenen. Zoals ik me ook safe voel om invloed uit te oefenen op Sminia en Miedema. Als die toevallig uit ander hout waren gesneden was mijn positie nu al een stuk zwakker geweest. Ik ga proberen om maandag een afspraak met de coach te maken. Even zijn adres in de pda zetten. 