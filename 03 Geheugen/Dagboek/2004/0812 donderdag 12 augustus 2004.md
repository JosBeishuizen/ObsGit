# 0812 donderdag 12 augustus 2004
Misschien ben ik nu oud genoeg om terug te komen en samen te vallen met mijzelf. Dat gevoel probeer ik al een dag of drie vast te houden. Leidt tot een gevoel van evenwicht, bij tijd en wijle. Intussen hard schrijven om mij oratie rond te krijgen. Ik weet goed wat ik vandaag moet doen, dat scheelt al weer een stuk. Gisteravond een laatste vakantieavond met Gerrie, Daan en Jaap. Sara en Cathrien hadden een heerlijke Italiaanse maaltijd geprepareerd, het was allemaal heel gezellig. Jaap voor het eerst op bezoek, bijzonder aardige man, leeft in de muziek. Heeft zijn studeerplaats op een woonboot, naast de boot waar Berend de Vries woont, wiens naam ons inspireerde toen we een naam voor onze Berend zochten. Tragisch aan lager wal aan het raken, verwoestend drankgebruik. Dinsdag via de video de film Requiem for a Dream gezien, van Aronofsky. Prachtig en gruwelijk portret van vijf mensen die bezwijken aan de pillen. Hopelijk weten onze kinderen dat te voorkomen. Morgen gaat Sara 10 dagen naar Blanes in Spanje, een poel des verderfs zou mijn vader zeggen. Proberen vandaag nog een paar woorden met haar te wisselen daarover.