# 0613 zondag 13 juni 2004
Wie staat, zie toe dat hij niet valle. Door een denigrerende opmerking van Sara over een prachtige uitvoering van Don Giovanni geheel op het verkeerde been gezet. Ga dat nu goed maken door Don Giovanni in deze computer te stoppen (mp3, dan kan hij ook in de pda). OK, dat helpt. Leuk interview in de Wolvenpot helpt ook. Zet het hieronder.

Wij gingen zaterdag 20 maart 2004, toen de westerstorm blies, op bezoek bij Jos Beishuizen, voor velen geen onbekende. Immers alle drie zijn kinderen, Cathrien (inmiddels ex), Sara (klas 5) en Berend (klas 4), zijn Ignatiaan. Aanleiding voor ons bezoek was Jos' vertrek uit de medezeggenschapsraad en zijn toetreding tot het bestuur van de Stichting Voortgezet Onderwijs Amsterdam-Zuid, waaronder, zoals bekend, het Ignatius ressorteert. 

Ik heb met plezier een aantal jaren in de m.r. gezeten. Cathrien zat in de eerste, dus het is zo'n zes, zeven jaar geleden. Maartje Kok, die ik kende, zat erin en toen zij eruit ging, begon ik.

Was het dringen om erin te komen of waren ze blij dat er iemand kwam?

Dat laatste; ik kan me niet herinneren dat er verkiezingen zijn gehouden. Er was één kandidaat.

Je was geen klassenouder. Waarom de m.r.?

In de m.r. heb je meer te maken met beleid. Ik ben vooral in de onderwijskundige kanten van de zaak geïnteresseerd, dus vragen als: hoe wordt er lesgegeven, waarom wordt er zo lesgegeven, wat is de missie van de school. Daarover heb ik in de m.r. gepraat. De laatste jaren ben ik ook aanwezig geweest bij de vergaderingen van de ouderraad, als m.r.-lid.

Is dat van jou een professionele invalshoek?

Ja. Ik ben onderwijspsycholoog. Sinds kort ben ik zelfs hoogleraar onderwijskunde, directeur van het Onderwijscentrum aan de VU. Daar ben ik onder andere verantwoordelijk voor de opleiding tot eerstegraads leraar.

Wat is een onderwijspsycholoog?

Je hebt een richting binnen de psychologie, functieleer - tegenwoordig cognitieve psychologie -, die houdt zich bezig met processen als waarnemen, denken, voelen, herinnering, waarvan we aannemen dat die zijn gehuisvest in het centrale zenuwstelsel in de hersenen; dat is het onderzoeksveld waarmee ik me altijd bezig heb gehouden; het wordt ook wel experimentele psychologie genoemd. Ik heb aan de VU gestudeerd en daar had je binnen functieleer 'de hogere denkprocessen', zal ik maar zeggen, en de meer fysiologische kant van de zaak.

En jij was van?

Ik was van de hogere denkprocessen. Menselijk gedrag kun je op verschillende niveaus analyseren. Op 't ogenblik zijn we sterk geneigd naar het gedrag te kijken op het niveau van het neuronale systeem - dat is de tijdgeest -  en ook de evolutie speelt een grote rol in het denken over hoe mensen zich gedragen. Dus: wat is de functie van het gedrag in evolutionaire termen, waarom begint iemand te zweten als hij schrikt, bijvoorbeeld. Ik was meer geïnteresseerd in het niveau van het denken en van mentale processen. In Leiden heb ik gewerkt bij de sectie ontwikkelings- en onderwijspsychologie. 

Wat heeft je weer naar Amsterdam gebracht?

Ik vond het een grote uitdaging (zoals dat heet) om een eigen winkel te gaan drijven. Er is eigenlijk de laatste tijd sprake van een verschuiving van het onderwijsonderzoek van de faculteit naar de lerarenopleidingen, omdat er binnen de faculteit steeds minder geld is voor dat onderzoek en er bij studenten ook steeds minder belangstelling is voor het onderwerp. In Twente is een grote groep toegepaste onderwijskunde opgezet in de jaren tachtig en die is nu opgenomen in een faculteit gedragswetenschappen, waarin ook psychologie en filosofie en communicatiewetenschappen zit. Dat is nu het grote verband waarvan onderwijskunde een klein deel uitmaakt. Dit geeft wel aan dat er een tanende belangstelling is voor het vak en dat er dus ook minder geld is om onderzoek te doen.

Blijven wij in Nederland dan erg achter?

Nee, want wij liepen hier gigantisch voor.

Onderwijspsychologen, werken die individueel in de praktijk?

Een flink deel komt terecht in de praktijk, bijvoorbeeld bij scholen en schoolbegeleidingsdiensten, dus in adviesorganisaties of in particuliere praktijken, als - laten we maar zeggen - schoolpsycholoog. Een ander deel vindt zijn weg in onderzoek. Ook kun je nog denken aan een plaats bij educatieve uitgevers, bij de Stichting voor Leerplanontwikkeling, bij CITO, waar tests worden ontwikkeld, een plaats bij ICT en onderwijs.

En nu ben je in Amsterdam aan de VU hoogleraar?

Ja. Algemene onderwijskunde. Ik ben aan de faculteit psychologie en pedagogiek verbonden. Mijn taak is honderd procent directeur zijn van het Onderwijscentrum. Het Onderwijscentrum heeft als taken de universitaire lerarenopleiding, de eerstegraadslerarenopleiding dus, en verder dienstverlening aan het onderwijs binnen de universiteit, professionalisering van docenten, kwaliteitszorg, gebruik van ICT.

Alleen binnen de VU of ook via de markt?

Ja, wij verdienen ook. Daardoor zitten we gunstig en staan we er veel sterker voor dan faculteiten die te lijden hebben onder het regime van het kabinet, dat zegt van 'zoveel procent eraf'.

Even weg van je werk en terug naar de school. 

Ja. In de m.r. gaat het over lesgeven en over het begeleiden van leerlingen en over het klimaat op school en over de uitgangspunten die de school kiest om het onderwijs in te richten. Dat zijn vragen die me altijd erg geïnteresseerd hebben.

En waarin je ook een zekere expertise hebt. Dus als er in jouw tijd tien kandidaten waren geweest, had je ook een aardige kans gemaakt in de m.r. te komen.

Je moet natuurlijk dán ook over een zekere populistische gave beschikken.

En hoe vind jij nu dat het onderwijs bij het Ig gaat met de veranderingen van de laatste tijd?

In de eerste plaats moeten we constateren dat het Ignatius het zeer goed doet, als je naar de cijfers kijkt op een bepaalde manier. Dan is het het beste van de drie gymnasia in Amsterdam.

Nou heb ik me wel eens laten vertellen dat Amsterdam ver onder het landelijk gemiddelde zit, dus dat is dan ook maar betrekkelijk. En als jij het hebt over naar de cijfers kijken, dan bedoel je eindexamenresultaten?

Niet alleen eindexamenresultaten, maar ook de doorstroom, dus van de eerste naar de tweede, van de tweede naar de derde, enzovoorts, en ook de uitval tijdens de rit. De uitval is bij ons van de drie gymnasia verreweg het laagst. Met name door de combinatie van die drie, de resultaten, de doorstroom en de uitval, vind ik dat de school het uitstekend doet.

Heb jij daar een paar mogelijke verklaringen voor?

De school kenmerkt zich door een combinatie van leuk en degelijk onderwijs. Met 'leuk'bedoel ik dat de leerlingen sterk geënthousiasmeerd worden, bijvoorbeeld door hen allerlei dingen te laten doen, door hen actief bezig te laten zijn. Leraren die staan voor 'leuk onderwijs' zullen vooral proberen de leerlingen plezier in het vak bij te brengen. Vanuit het plezier verwacht men dat leerlingen zich inzetten voor het vak. Dat is een benadering die ik sympathiek vind. Die vind je bijvoorbeeld sterk terug in de biologiesectie.

In het interview dat ik met Sietske Padding had, kwam dat ook duidelijk naar voren. 

Als je gaat vergelijken met de andere twee Amsterdamse gymnasia, denk je dan dat het confessionele karakter, het niet openbaar zijn, van het Ig, daar mee te maken heeft?

Ik ken de andere twee scholen niet goed genoeg om daar iets over te zeggen. Ik denk wel dat het Ignatius, als we naar de levensbeschouwelijke achtergrond kijken (en ik weet niet of je dat direct met elkaar in verband kunt brengen), dan is het wel zo, dat het Ignatius zich altijd heeft onderscheiden door de aandacht die er aan de individuele leerling wordt besteed, vooral aan de -zeg maar-  wat kwetsbare leerling. Ik heb dat in mijn directe omgeving ook wel gehoord van ouders, die zeggen: 'als je een school zoekt voor een leerling die een beetje steun in de rug kan gebruiken, een ook aandacht van de docenten, en een klassenklimaat, waarin je je gewoon veilig kunt voelen, dan kun je het best naar het Ignatius gaan'. De rector heeft dat ook wel eens bevestigd, dat dat een lijn is die je terugvindt in de beslissing van ouders. Ik weet niet of dat nou direct een levensbeschouwelijke kwestie is, maar ik vind het een sympathieke kant van de school en ik denk ook dat het merkbaar is. Zo'n anderhalf jaar geleden hebben we met een aantal ouders een gesprek met de inspecteur gehad. Daarin werd ook door een aantal ouders bevestigd dat de kinderen zich veilig voelen op school en dat ze dat als een heel positieve kant van de school zien.

Ik weet niet of je dat typisch vanuit de identiteit van de school kunt verklaren. Je ziet het toch wel vaker, ook bij basisscholen.

Ja. Ook bij protestants-christelijke basisscholen. Trouwens, ik werk nu op de VU en, eerlijk gezegd, zie ik het daar ook. 

Serieus? Dan móet het toch wel bijna ....

Misschien wel. De identiteit is natuurlijk een belangrijke kwestie, maar ik ben toch wel voorzichtig in het koppelen van de identiteit aan een veilig klimaat op school. Je kunt natuurlijk wel zeggen: vanuit de identiteit zijn wij geïnteresseerd in de ontwikkeling van op waarden gebaseerd handelen of het besef van waarden. Dat is op school ook zo, niet alleen bij de lessen godsdienst en maatschappijleer, en daarvan zeg ik: daar kies ik ook voor. Een school die stelt: de kennisontwikkeling vinden wij belangrijk, wij leiden leerlingen naar het hoger onderwijs, maar wij willen ook aanwezig zijn in de sociaal-emotionele ontwikkeling, dat vind ik positief. En dat is in het klimaat van de school aanwezig.

En dat zou zich dan eventueel laten belonen in de resultaten en dat is dan toevallig mooi meegenomen.

Dat is mooi meegenomen, ja. Maar vooral het klimaat is belangrijk.

En het klimaat wordt veroorzaakt door ... .

Door de sfeer. Door de interesse van veel docenten en van de schoolleiding heel expliciet.

Dan lijkt het er toch op dat het iets te maken heeft met de hoek van inval, van, laten we zeggen, de paters Jezuïeten van lang geleden.

Hoe dan ook, de school heeft van huis uit een katholieke signatuur. Ik zit nu in het schoolbestuur -en ik praat nu even vanuit het bestuur- die signatuur is nog steeds een belangrijk kenmerk van de school, dat maakt de identiteit van de school. Als school zijn we daar in ruimere zin nog steeds nadrukkelijk mee bezig en we willen daar ook mee bezig blijven. De rector heeft zich onlangs verdiept in allerlei opvattingen over het begrip 'deugdethiek'. Alleen al het feit dat hij daar aandacht aan besteedt, vind ik belangrijk.

Het begrip 'degelijk onderwijs' ligt er nog.

 Ja. Ik vind dat er veel docenten zijn die -met recht- streven naar degelijk onderwijs, waarbij het met name gaat om het inrichten van de condities die het mogelijk maken dat kinderen wat leren. Zo zijn die leraren vooral uit op het creëren van omstandigheden die het mogelijk maken dat de kinderen zich inzetten, en die het mogelijk maken dat kinderen inzicht verwerven. Zij zijn daarin sterker geneigd als leraar een stimulerende regierol te vervullen. Men zegt wel eens: je hebt leerlinggecentreerd en docentgecentreerd onderwijs. Ik vind dat een onzinonderscheid. Er bestaat natuurlijk geen docentgecentreerd onderwijs. Onderwijs is namelijk altijd leerlinggecentreerd. De leerling is namelijk degene die leert, bij wie het moet gebeuren, bij wie het wonder zich moet voltrekken. Docenten die voor degelijk gaan, zijn vooral uit op het creëren van de omstandigheden. Ook vanuit de wetenschap weten we daar veel van. Die kennis kun je gebruiken. Voorbeeld: leerlingen die duidelijk te horen hebben gekregen welke stof ze voor een proefwerk moeten bestuderen, welke kennis en vaardigheden getoond moeten worden, werken harder dan leerlingen die het met een vage omschrijving van verwachte prestaties moeten doen. Duidelijkheid over eisen werkt motiverend. Net als het tijdig nakijken van een proefwerk. Leerlingen die een proefwerk snel terugkrijgen doen meer met de uitslag dan leerlingen die er een paar weken of maanden op moeten wachten. 

Ik wil toch nog even naar de m.r.. Je hebt er erg lang in gezeten. Wat is het nut van de m.r.?

De m.r. is de plek waar, ook wettelijk gezien, ouders, leerlingen, leerkrachten en schoolleiding elkaar treffen. Daar moet dus een uitwisseling van opvattingen en inzichten plaatsvinden. Dat is voor de schoolleiding belangrijk, omdat daarmee ideeën kunnen worden voorgelegd aan een aantal belangrijke groepen op school, voordat die ideeën worden uitgevoerd. Ook voor de leerlingen is het goed, omdat zij de ruimte hebben mee te praten over wat de plannen zijn. En voor ouders is het uitermate plezierig om een bijdrage te kunnen leveren aan de meningsvorming, in een erg strakke vorm. Voor een goed schoolklimaat is de m.r. van groot belang.

Jij vindt dus de m.r. zoals die in het onderwijs bestaat, een goed instituut.

Een zeer goed instituut.

En de voorstellen om de m.r. voor leerkrachten en ouders te scheiden?

Daarvan ben ik een groot tegenstander. Dat neemt niet weg dat er onderwerpen zijn, zoals bijvoorbeeld de CAO, waarvoor het goed is dat docenten zonder ouders met de schoolleiding overleggen. Dat gebeurt ook. Ouders hoeven niet overal bij te zitten. Maar wel als het gaat om de algemene lijnen, zoals het onderwijskundig concept en andere zaken die met het klimaat op school te maken hebben.

Ben jij in je m.r.-tijd vaak aangeschoten door ouders die zeiden: jij bent onze vertegenwoordiger in de m.r. - hoe zit het hier of daar mee?

Door de achterban, zeg maar. Dat is echt sporadisch gebeurd. Maar de m.r. heeft ook geen vertegenwoordigermodel. Je vertegenwoordigt de ouders, maar er is geen relatie van last of ruggespraak. Het bestuur van de ouderraad heeft voorgesteld de banden aan te halen. Dat is ook gebeurd, maar dat ging dan meer in de sfeer van het doen van mededelingen en niet van discussie. 

De ouderraad heeft natuurlijk ook een andere taak en een andere agenda.

Jij zat in de m.r., daar word je doorgaans voor gekozen. Als je er eenmaal in zit, heb je met je electoraat niets meer van doen.

Klopt. Maar ik ben natuurlijk wel gewoon ouder. In de klassen van de kinderen hebben we vaak ouderavonden gehad, je kent dus ook diverse ouders. Ik verkeerde niet in een isolement wat dat betreft. Maar ja, het contact is dan wel volstrekt informeel. We hebben het ook niet over een democratie; de m.r. is een plek waar de schoolleiding praat met docenten, ouders en leerlingen. 

Jij hebt een zekere deskundigheid, dat is leuk. De nieuwe oudervertegenwoordigster heeft ook een zekere deskundigheid, dat is ook leuk. Mensen die ergens iets van af weten, van hen denken wij dan: doe jij het maar. Zo werkt het toch?

Ja, zo werkt het. Op het moment dat er echt een kwestie aan de orde komt, als er sprake is van onenigheid tussen de schoolleiding en het team, of een ernstig verschil van mening, dan gaat de m.r. opeens een belangrijke rol spelen. In de periode dat ik in de m.r. zat, is er in die zin nooit een ernstige kwestie geweest, gelukkig.

Nog even voor de duidelijkheid de samenstelling van de m.r. Mare Bresser is de voorzitter.

Ja. Voor de docenten zitten naast Mare Bresser Jacqueline Shaya, Rob Piet en Sylvia Loete erin, voor de ouders Marijke Linthorst en de nieuwe vertegenwoorder die voor mij in de plaats komt en voor de leerlingen Sietse Braakman en Jan Rotmans. De schoolleiding is geen lid van de m.r., maar zit er altijd bij als adviseur.

Jij zit nu in het stichtingsbestuur. Daar ben je voor gevraagd?

Ja.

Waarom heb je 'ja'gezegd?

Ik vind het ook leuk om het gebeuren eens van die kant te bekijken. Na zeven jaar m.r. vond ik het ook goed dat er iemand anders komt. Twee redenen dus.

En hoe bevalt het in het stichtingsbestuur?

Daar kan ik nog niet veel van zeggen; ik ben pas op één vergadering geweest. We hadden het schoolplan van het Ignatius en van het Fons Vitae op de agenda. Er bleken enorme verschillen tussen die twee schoolplannen. Dat vind ik leuk, dan vraag je: wat doe je eigenlijk met een schoolplan en  hoe werkt dat in de organisatie. Daarover kun je met de rectoren van gedachten wisselen, zonder dat je zegt: het moet zus of zo.

Je krijgt er een andere relatie met de schoolleiding; het bestuur is het bevoegd gezag. We zijn met zeven leden. Er wordt een beleidsmedewerker benoemd, geworven door het rectorenberaad, die gaat het rectorenberaad en het bestuur ondersteunen.

Jos, ik hoop dat je in het bestuur je kwaliteiten net zo goed kunt gebruiken als in de m.r. en dat je er een waardevolle tijd tegemoet gaat.


