# 0511 zondag 11 mei 2003
Verder met het verslag.

Zaterdagmiddag weer naar Amsterdam. Daar overnacht en zondagavond de dodenherdenking bijgewoond. We kwamen nog een aantal bekenden tegen die we het nieuws van Ma's overlijden konden meedelen. Boekje afgemaakt en via de telefoon overlegd met Richard.

Maandag 5 mei rond 12 uur weer naar Deventer. 's Middags in de kerk nog een keer gespeeld en geoefend met Geert en Anne in het voorlezen.

De avondwake begon om 19.00 uur. We brachten al vroeg de kist naar de kerk. De kist werd opgesteld bij het doopfont. Berend en ik waren rechts- en linksvoor de dragers. We hielden de kist goed op de schouder en grepen ondertussen elkaars hand vast. Janny en Jan arriveerden al vroeg. Joan en Dick waren er, net als Tjeerd en Kathleen. Ook drie collega's van Anne: Karen, Marie-Jeanne en Nettie. Mooie dienst. teksten werden goed gelezen door Geert en Anne. Cathrien las verrassend helder de voorbede voor. Mijn Sarabande ging niet goed maar klonk wel behoorlijk. Ontroerend moment: Pa die met de voorganger en alle kleinkinderen een kruisje met Ma's naam naar de bidkapel bracht. Na afloop heel veel handen schudden, zo'n 300 mensen, meest Deventenaren. De kist weer meegenomen naar de Parkweg, waar we nog een glas dronken. Ik sliep bij Pa op de kamer. Niet al te best geslapen maar toch goed om Pa enige steun te kunnen bieden.

