# 0507 woensdag 7 mei 2003
Een heel emotionele week, waarin we weer oog in oog met leven en dood hebben gestaan. Dinsdag 29 april zijn de kinderen 's middags naar Deventer geweest om afscheid van Ma te nemen. Samen met Anne kwamen ze 'savonds met de trein weer hier. Ma had dinsdag overdag een aantal malen een zwarte substantie overgegeven, het gevolg van een darmafsluiting. Allemaal heel vermoeiend en naar. De nacht van dinsdag naar woensdag verliep onrustig. Geert was erbij en belde de volgende ochtend. Hij hoopte dat onze Lieve Heer Ma nu maar snel zou komen halen. 's Middags heb ik Anne weer naar Deventer gebracht. Het toeval wilde dat H.M. juist dit jaar Deventer had uitgekozen om op Koninginnedag te bezoeken. Gelukkig was de drukte 's middags al weer voorbij. Toen we bij Ma kwamen was ze rustig. Het overgeven was gelukkig gestopt. Ze had haar eerste morfinepleister gehad. Ze had de ogen dicht maar nam alles nog goed waar. Anne ging bij het bed zitten en ik schoof aan bij Pa die voor het raam zat. Pa begon weer te praten over de bom die op 22 maart 1945 hun huis in Velp trof, waarbij Pa's broer Richard en zijn zussen Cathrien, Anny en Jeanne omkwamen. Pa liet een bidprentje zien dat hij altijd in zijn portemonnee bij zich draagt. Ma had last van het gepraat en vroeg Pa ermee op te houden.Anne zei later dat Ma zich, net als bij een bevalling, volledig op haar lichaam moest concentreren. Ik ben een tijdje bij het bed gaan zitten en heb Ma een kus ten afscheid gegeven. Toen ik om het bed heenliep zei ik nog een keer "dag, dag". Ma zwaaide haar linkerarm naar mij toe en ik gaf haar nog een keer een stevige hand. Dat was mijn afscheid van Ma.

Anne bleef bij Pa en Ma. 's Avonds kreeg Ma veel meer pijn in de buik, waarschijnlijk als gevolg van de afsluiting. Uiteindelijk hebben Ton en Anne om 11 uur de doktersdienst gebeld. Een dokter uit Twello diende een morfineinjectie toe waarop Ma na een kwartier in een diepe slaap viel. Anne heeft tot 3 uur bij haar in de stoel gezeten en Ton vanaf 3 uur. De ademhaling was nog krachtig. Maar om 10 over 7 's ochtends op 1 mei heeft ze toch de geest gegeven. Iedereen was natuurlijk erg verdrietig maar ook dankbaar dat ze aan het einde van haar moeilijke weg was gekomen. 

's Ochtends eerst nog naar pianoles gegaan. Dit mede met het oog op de Sarabande uit de 1e Franse Suite van Bach die ik graag in de kerk wilde spelen. Rond 12 uur ben ik naar Deventer gereden. Ma lag er rustig bij, net of ze rustig sliep. Peter Dullaert zat beneden al klaar met Richard, Pa, Geert, Ton en de anderen om de avondwake en de uitvaart te bespreken. Ik had thuis al twee teksten uitgekozen, die bij ieder goed vielen: 1. Kor 13 en Johannes 15.

