# 1002 zondag 2 oktober 1994
Hoe pak je het aan? Tijd onverbiddelijk benutten! Vanuit de gedachte dat deze dag de laatste of, ook goed, de eerste dag van je leven is. Leven in vreugde is beter dan leven in verdriet, zegt Abel Herzberg. Met welk instrumentarium kun je de horror vacui aan: Verleidingen en afleidingen onderkennen en uit de buurt houden. Plannen. Niet alleen plannen maar ook nagaan waarom planning niet wordt gehaald. Niet teveel tegelijk plannen. Zoveel als je kunt onthouden. Langere lijsten hebben echt geen zin en werken achteraf heel frustrerend. Dus plannen, maar heel spaarzaam. Waardevolle oriëntatiepunten in het oog houden. Lezen wat zinvol is, niet wat zinloos is. Doen wat zinvol is, niet wat zinloos is. Berend had het vanochtend opeens over delicatessen. “Wat is dat”, vroeg ik. Berend: “Zo’n dik boek” (omspant met zijn hand een grote afstand).