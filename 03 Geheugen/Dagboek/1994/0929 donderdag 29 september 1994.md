# 0929 donderdag 29 september 1994
Hoe bevalt dit? Een dagboek bijhouden op de PowerBook... Er zijn periodes dat je vindt niet te veel achter de computer te moeten zitten. Uit tenzij aan was de gedachte. Maar nu ik ongeveer blind kan typen gaat het typen zo langzamerhand vlugger dan schrijven. Zeker nu ik de waarde van de outline faciliteit heb ontdekt. Gisteren Berends partijtje gevierd: de jongeman is 6 jaar geworden. We hadden met Berend erbij 14 kinderen, een hele verzameling. Het programma: eerst een variant op het ganzenbordspel: 25 opdrachten die de kinderen in willekeurige volgorde konden afwerken. Groepjes van twee of drie kinderen met een volwassene. Prachtig om te zien hoe slecht Berend, Wytze en Ezra taken kunnen verdelen: ze moesten de traptreden tellen. We hebben drie trappen. Hoe verdeel je dat. Leverde 5 minuten verhitte discussie op. Ook opmerkelijk incident bij Oom Kees tijdens de speurtocht. Vraag van de kinderen aan Kees: hoe zwaar weegt de kaas? Kees: raad maar. “20”, “Je zit te hoog”, “10”, “te laag”, “15”, “te hoog”, “13”, “te laag”, “12”, “16”, etc. Kinderen beschikken nog niet over een duidelijke getallenlijn. Of kunnen ze maar een klein aantal tussenresultaten onthouden? In ieder geval ontbreekt een strategie van successief benaderen. Derde onderdeel: goochelvoorstelling. Ging heel goed. Gordijn tussen de schuifdeuren. Cathrien en Sara als toneelknechten. Meeste nummers liepen gesmeerd. Kamer zat vol met kinderen en ouders. Echt een geslaagde afsluiting. Berend was heel tevreden en heeft daarna nog gezellig doorgespeeld met Wytze: nieuwe LEGO-onderdelen in elkaar zetten, etc. Gerry, Anne en ik borrelden na. Gisteravond in vergadering van Vereniging Amsterdamse Studentenekklesia aangekondigd dat ik iets met grotere kinderen wil gaan doen. Aan beginnen!