# 1103 donderdag 3 november 1994
Al dat gepraat en gevergader over reorganisaties en stroomlijning vind ik erg deprimerend omdat het niet goed gedaan wordt. Iedereen wil op zijn eigen plaats blijven zitten. Misschien voel ik me ook niet helemaal serieus genomen. Ze beschouwen mij in Leiden als te jong en onervaren, te weinig bekend met de Leidse situatie. Uiteindelijk blijft zo’n negatief oordeel uit de onderzoeksvisitatie te lang hangen. Je kunt op zo’n moment twee dingen doen: ermee kappen omdat je het gevoel hebt te weinig klaar te spelen als gevolg van onvoldoende status, of geduld hebben en doorwerken. Voorlopig kies ik voor het laatste. Zal er nog eens met Wim over praten.

Nog even een citaat, nu uit Luciano de Crescenzo’s Geschiedenis van de Griekse filosofie (p. 24): “Ook de Wijzen waren mensen van weinig woorden: laconiek zoals men dat pleegt te noemen. ‘Als je weet zwijg je’ (Solon), ‘Verafschuw snel spreken’ (Bias), ‘Wees begerig om te luisteren, niet om te spreken’ (Cleobulus), ‘Laat je tong niet voor je gedachten uitlopen’ (Chilon). Ik ga dit boek met een snelheid van 10 blz per dag lezen.