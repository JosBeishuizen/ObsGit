# 1104 vrijdag 4 november 1994
Met het Dettinger Te Deum door de koptelefoon in de trein naar Leiden. De zon schijnt, het is ongewoon zacht weer (12 - 20 graden). Links van mij kiest een Boeing 747 met een brede zwaai het luchtruim. Gisteravond op bezoek bij een overspannen maar zich snel herstellende collega. Ze vertelde dat ze, na een week slapeloosheid (een uur slaap per nacht), in een acute situatie belandde waarbij ze geen selectieve aandacht meer kon opbrengen. Ze zag, hoorde, las, alles wat zich aandiende. Moest zich voor alle prikkels afsluiten. Lijstjes maken van eerst aankleden, dan tanden poetsen, etc. Een paar herkenningspunten zaten zeker in dit verhaal: het teveel openstaan voor allerlei prikkels herken ik zeker, evenals de noodzaak om lijstjes te maken. Ik bedacht vanochtend: ik ga in het vervolg â€˜s avonds een lijstje maken voor de volgende dag, zodat je geruster gaat slapen en de volgende ochtend doelgericht meteen aan de slag kunt. Nog wel steeds in het schrift. Wekelijks een nieuw kaartje voor lopende zaken. De weekplanning in de computer blijft. Nu 10 blz. de Crescenzo en een begin aan Familielexicon van Natalia Ginzburg.