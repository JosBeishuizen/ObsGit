# 1209 vrijdag 9 december 1994
Klimmende zon. Licht dat ons laadt met licht. Liefde die liefde wekt, vuur dat ons loutert. Voer ons de dood voorbij. Stem die ons roept. Bron. Hart. Begin en einde. Onze vader. Deze week, was het dinsdag of woensdag, de zon nog schitterend zien opgaan boven de vlakke horizon van de Haarlemmermeer. Vanmorgen niet meer! Bij Warmond nog een glimpje. Nu (9:29) schijnt hij mij volop in het gezicht, maar is het majestueuze er al van af. Helemaal gevloerd door het “Pie Jesu” uit Andrew Lloyd Webbers Requiem: Pie Jesu, qui tollis peccata mundi, dona eis requiem. Dat hebben we vandaag zeker nodig, nu er in de disciplinecommissie over de zelfstudie gepraat wordt. Bedreiging van Theoretische Psychologie en Persoonlijkheidspsychologie. In het voorstel ontspringen wij de dans. Misschien wordt dat nog anders? Wij zijn tenslotte ook een van de kleintjes. Ons onderzoek werd slecht beoordeeld. Liefde die liefde wekt. Inderdaad. Wat aan Ed van Thijns boek zo boeiend is: je krijgt een beeld van de tijdsbesteding van een minister, die het als burgemeester heel goed heeft gedaan. Verder duikt Felix Rottenberg voortdurend in het verhaal op. De politiek, dat zou wel iets voor mij zijn.