# 1106 zondag 6 november 1994
Wegens grote hilariteit bij de uitvoering hierbij een conference voor Harry’s 50ste verjaardag.  
  
Het geestelijk leven van Harry, drie telefoongesprekken  
  
Thole: Ja hallo, met Thole Beishuizen.  
Jos: Hallo Thole, met Jos hier. Hoe gaat het bij jullie?  
Thole: Goed met ons, en met jullie?  
Jos: Eh prima, wat ik vragen wilde: Doen we nog iets met Harry’s 50ste verjaardag?  
Thole: Dat hebben we aan de Waal geregeld. Wij maken een lied over onze vakanties aan de Waal. En voor jou hebben we een wat steviger onderwerp uitgekozen: Harry’s geestelijk leven.  
Jos: Wat zeg je? Berend, wees even stil, ik kan oom Thole niet verstaan.  
Thole: Zijn GEESTELIJK LEVEN! Zijn rondreis langs de vrijzinnigen, de humanisten, enzovoorts.  
Jos: Hoe houden we dat een beetje luchtig?  
Thole: Nou ja, misschien kun je iets over zijn zondagsschool activiteiten doen. Hij heeft daar toch van die aardige vrijzinnige alleenstaande dames ontmoet?  
Jos: Was dat met die strandwandelingen?  
Thole: Nee, die strandwandelingen komen in het lied over Harry’s hobbies.  
Jos: Wat kunnen we dan over de zondagsschool vertellen?  
Thole: Nou ja, hij heeft daar geprobeerd om het geestelijk leven van kinderen een beetje op te vijzelen door verhalen uit de Bijbel uit te werken in een les. Het verhaal wordt voorgelezen. Dan volgen vragen voor een groepsgesprek.  
Jos: Een goed idee... Ik zoek zelf juist zoiets voor onze kinderen. Waarom is hij daar niet mee doorgegaan?  
Thole: Hij denkt er nu geloof ik weer een beetje anders over. Bel Janny nog maar eens op. Tot zondag!  
Jan: Met Klein.  
Jos: Dag Jan. Met Jos in Amsterdam. Ik zou jullie nog even bellen in verband met Harry’s 50ste verjaardag.  
Jan: Ik geef je Janny even.  
Janny: Hallo kleine broer. Hoe is het bij jullie?  
Jos: Hier gaat het best, maar ik bel je over Harry’s 50ste verjaardag.  
Janny: O ja. Dat hebben we al piekfijn voor je geregeld. Jij maakt een geestig en luchtig sketchje over Harry’s geestelijk leven.  
Jos: Iets luchtigs over Harry’s geestelijk leven... Heb jij nog een suggestie?  
Janny: Nou ja, je weet vast wel iets. Harry heeft toch actief het humanisme uitgedragen. Hij heeft humanistisch vormingsonderwijs op de basisschool gegeven. Over onderwerpen als agressie en ruzie wist hij die kinderen heel goed aan de praat te krijgen.  
Jos: Hoe maak ik daar iets luchtigs van?  
Janny: Weet je wat? Doe iets over zijn cursus uitvaart begeleiden. Dat heeft hij toch ook bij de humanisten gedaan? Kun je daar niet iets geinigs mee doen? Iets met hoge hoeden. Of nee .... een lied op de wijs van de tophit van Mieke Telkamp: (zingt:) Waarheen leidt de weg ...  
Jos: Ik geloof dat ik Meindert nog even bel. Tot zondag!  
Janny: Tot zondag!  
Meindert: Met Beishuizen.  
Jos: Ha Meindert, met Jos. Ik wilde even iets vragen in verband met Harry’s 50ste verjaardag. Weet jij hoe het daar op dit moment mee staat?  
Meindert: Heel goed, het hoofdonderzoek loopt prima. We hebben de scholen verdeeld. Leuk om weer eens regelmatig leerlingen op een basisschool van nabij te volgen.  
Jos: Ja, dat kan ik mij voorstellen. Maar het ging even over Harry. Heb jij nog een suggestie voor een sketchje over Harry’s geestelijk leven?  
Meindert: Ik geloof dat wij een taart maken, Mieke is al druk in de weer. Wat doen jullie?  
Jos: Wij zullen een luchtig sketchje maken over Harry’s geestelijk leven. Heb jij nog een suggestie?  
Meindert: Nou ja, ik herinner me natuurlijk veel voorvallen van vroeger. De geboorte van Harry viel in de laatste oorlogswinter. We beleefden spannende tijden in Sneek. Maar het voert misschien iets te ver om helemaal terug te gaan naar dat moment. Misschien moet je juist vertrekken vanuit Harry’s huidige geestelijk leven: zijn ambities om schrijver te worden. Harry heeft een boodschap en zoekt naar de juiste vorm om die boodschap te vertellen, dat is zijn geestelijke worsteling.  
Jos: Wilde hij vroeger niet zendeling worden?  
Meindert: Ja, precies! Aan die roeping is hij steeds gevolg blijven gegeven. Hij is een roepende in de woestijn van de postmoderne mens. Sartre! Camus! Kierkegaard!  
Jos: Het moest wel een beetje luchtig blijven...  
Meindert: Benadruk in ieder geval, dat Harry’s omzwervingen ten doel hebben om de juiste vorm te vinden voor zijn boodschap aan de mensheid. De boodschap verandert niet, het is een kwestie van zoeken naar de juiste vorm. Maak daar maar een vrolijk liedje op.  
Jos: Iets met kannibalen en een man met een witte helm in de kookpot. Ik denk er nog even over na. Tot zondag!  
Meindert: Tot zondag!