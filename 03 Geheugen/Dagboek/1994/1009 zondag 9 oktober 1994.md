# 1009 zondag 9 oktober 1994
Vandaag een prachtige zondag, zonnig en rond de 15 graden. Mooie fietstocht naar het Twiske en weer terug gemaakt. Vanochtend gehoord in de kerk:  
  
Klimmende zon, licht dat ons laadt met licht.  
Liefde die liefde wekt, vuur dat ons loutert.  
Voer ons de dood voorbij. Stem die ons roept.  
Bron. Hart. Begin en einde. Onze Vader.  
  
Het deed mij denken aan de bekende woorden van Gerrit Achterberg:  
  
Aan het roer dien avond stond het hart  
en scheepte maan en bosschen in zich in  
en zeilend over spiegeling  
van al wat het geleden had  
voer het met wind en schemering  
om boeg en tuig voorbij de laatste stad.  
  
**Sara**  
Vanochtend las Sara het verhaal uit het evangelie voor over “geen zorgen voor de dag morgen”. Op mijn vraag naar de betekenis zei Sara: “Als je bijvoorbeeld vandaag iets fijns hebt, een partijtje of zo, en morgen iets naars, bijvoorbeeld dat je naar zwemles moet, dan moet je niet de hele dag aan dat nare denken, want dan is het vandaag ook niet leuk. Je moet gewoon alleen aan het fijne denken, dan valt het misschien morgen ook wel mee”. Ze heeft het heel goed begrepen.  
  
**Berend**  
Vanochtend heeft Berend in de kerk met brood en wijn meegeholpen. Hij moest de beker vasthouden en liep met Huub mee naar boven. Het ging allemaal heel goed. Vanavond hadden we het aan tafel over wat je later wilt worden. Berend wil archeoloog worden of politie. Later zei hij: “Als jij later een oud mannetje bent geworden, dan vind ik op het strand misschien wel de vliegmoer van het karretje terug”. Hij bedoelde de vleugelmoer van het fietskarretje die we van ‘t zomer verloren hebben op het strand.  
  
**Cathrien**  
Op de vraag, wat wil je later worden, zei Cathrien: “Schrijfster, boswachter, of kunstenaar”.