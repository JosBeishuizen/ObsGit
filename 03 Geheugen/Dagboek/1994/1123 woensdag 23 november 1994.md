# 1123 woensdag 23 november 1994
Het is nu 9:01. Helaas, vanochtend een system crash waardoor ik een leuk stukje dagboektekst ben kwijt geraakt. Help. Ik erken dat de dood onder alle omstandigheden en op elk moment van de dag actief bestreden moet worden. In jezelf, in anderen, in structuren. Ik ga ervoor.  
Toch nog even Cathriens spreekbeurt erbij halen:  
  
Een begrafenis in Wenen  
Door de straten van Wenen rijdt een kar. Op de kar ligt een kist. Er wordt iemand begraven. Er lopen mensen achter de kar. Ineens begint het te sneeuwen. Eén iemand gaat naar huis. Een paar anderen mensen gaan ook naar huis. De voerman geeft de kist aan de hovenier. De hovenier is de man die het kerkhof verzorgt. De hovenier graaft snel een gat en legt de kist er in. Een paar dagen later vraagt iemand waar de dode ligt. De hovenier weet het niet precies meer.  
  
Cadeautjes voor een muzikale jongen  
Als je jarig bent, krijg je cadeautjes. Dat is normaal. Maar als je elk jaar het zelfde soort cadeau krijgt is dat niet zo gewoon. En het is nog gekker als je ieder jaar een ander soort muziekinstrument krijgt. Van zijn vader en moeder kreeg Mozart altijd zo’n cadeau. Het ene jaar een fluit, het andere jaar een viool. Mozart speelde er allerlei stukjes op. Hoe had hij dat geleerd? Om dat te weten, moeten we nog verder de geschiedenis in, naar 1756.  
  
Vereerd en bewonderd  
Was die man die begraven werd zo arm en onbelangrijk dat hij geen steen op zijn graf had. of had hij geen vrienden? Nee. Die man die was begraven was tijdens zijn leven vereerd en bewonderd. Iedereen kende hem. Als hij op straat liep keken de mensen naar hem. Als het in de krant had gestaan stond er vast: “Gister is Wolfgang Amadeus Mozart overleden, de wereldberoemde componist,die zoveel prachtige muziek heeft geschreven.” Was hij dan beroemd? Wat voor muziek schreef hij? Waarom was hij zo arm en eenzaam toen hij dood ging? Ik ga julliein deze spreekbeurt vertellen wie Mozart is.  
  
Probleem is een beetje dat de spreekbeurt nog niet helemaal af is. Het moeten 7 of 8 “hoofdstukjes” worden. Moeilijk om Cathrien ervan te doordringen dat ze actief moet plannen. Heb ik ook pas op latere leeftijd geleerd.