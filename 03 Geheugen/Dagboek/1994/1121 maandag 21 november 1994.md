# 1121 maandag 21 november 1994
Het ging om twee dingen: plezier en voldoening. Plezier hoort bij de basisinstelling, de anima. Dat hoort bij de keuze: er is geen andere weg. Klimmende zon. Licht dat ons laat met licht. Liefde die liefde wekt, vuur dat ons loutert. Voer ons de dood voorbij, stem die ons roept. Bron. Hart. Begin en einde. Onze vader. Heb het gevoel dat ik gevaar loop te verkillen, door de moeizame verhouding met AC. Haar kilheid wekt bij mij kilheid. Kilheid die kilheid wekt. Of is het teleurstelling in mezelf, dat ik haar niet aankan? Ik weet het niet. Feit is dat ik de liefde niet wil laten schieten. Het is de reddingslijn. Ik grijp hem. Tegen het cynisme waarvan het boek “Blauwe Maandagen” van Arnon Grunberg zo’n afschrikwekkend goed voorbeeld is. Wij rijden station Leiden binnen.