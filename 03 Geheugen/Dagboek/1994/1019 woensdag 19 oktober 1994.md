# 1019 woensdag 19 oktober 1994
Weekend heeft toch wel weer zijn sporen nagelaten, helaas. Bij het vertrek uit Diepenveen begon Anne’s vader haar aan te sporen niet te veel hooi op de vork te nemen, “een bladzij uit de agenda te scheuren”, etc. Prompt ging Anne zondagavond om 8 uur naar bed, en zegde vervolgens deze week de gymclub en de naaicursus af. Ik was daarover teleurgesteld. Niet omdat ze tijd vrijmaakt maar omdat ze dat onmiddellijk en radicaal maakt nadat haar vader er een opmerking over had gemaakt. Mijn reactie: je luistert wel naar je vader en niet naar mij. Anne: het zat er al lang aan te komen en nu is een opmerking genoeg om maatregelen te nemen. Ik blijf er teleurgesteld over. Ze slikt notabene pillen om de bloeddruk laag te houden en luistert in dat opzicht niet eens naar de signalen die uit haar eigen lichaam komen. Mijn gevoel van verongelijktheid komt uiteindelijk voort uit jaloezie, dat realiseer ik me nu wel. Ik moet opboksen tegen de invloed van Anne’s ouders, waarvan ik steeds het gevoel heb dat die sterker is dan mijn invloed. Nu bedenk ik dat Anne zelf ook meer geneigd naar haar ouders te luisteren dan naar zichzelf. Dat is, naast mijn al of niet terechte jaloezie (in ieder geval geen mooie of tot goede daden inspirerende emotie), ook een bron van problemen: wat ik zie als Anne’s aanhoudende onzelfstandigheid, stuurloosheid. Al die cursussen die ze heeft gelopen, soms met grote inspanningen zoals Manuele Therapie, en waar ze uiteindelijk niets mee doet. Misschien moet ik haar aandacht daarvoor vragen, in plaats van voor mijn gevoelens van jaloezie, vermomd in heilige verontwaardiging.