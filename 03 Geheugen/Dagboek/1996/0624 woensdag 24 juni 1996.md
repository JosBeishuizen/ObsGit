# 0624 woensdag 24 juni 1996
Het is nu 06:53 uur. Kijk, het is gewoon glashelder. Door mijn slapheid ben ik teveel de prooi van allerlei afleidingen in mijn omgeving, inclusief deze computer. Daardoor durf ik ook niet goed op te treden, of voel ik mij er schuldig over als ik uiteindelijk op contraproductieve manier uitval. Ook de oplossing is simpel: strengheid. Kijk naar Van Gaal, kijk naar vader. Ik moet gewoon een beetje bang voor mezelf worden. Ik moet voor alles duidelijk zijn in mijn bedoelingen. Tegenover de omgeving en tegenover mezelf. Wim Weijzen noemt mij een jonge hond die overal achteraan rent. Daarin heeft hij gewoon gelijk. Ik heb mezelf niet geleerd om keuzes te maken.
Het is nu 17:51 uur. Op weg naar Haarlem: ondanks vertrek op tijd in de verkeerde trein gestapt. Nee: geen strengheid, maar ondraaglijke lichtheid. Gewoon proberen overal plezier in te scheppen. Jezelf blijven motiveren. Dat moet het zijn. Je verlangens steeds met een korreltje zout blijven nemen. Dat noemen we: humor. Ik ga humor als absoluut wapen in de strijd werpen. Daar ben ik niet echt slecht in, beter dan in strengheid in ieder geval.
