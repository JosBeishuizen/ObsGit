# 0411 donderdag 11 april 1996
Een maand zwijgen, een maand lijden. We zijn erweer. Eerst even het culturele gedeelte

*Cultuur*

Gelezen: Maanpaleis van Paul Auster. Mooi geschreven verhaal dat van ongerijmdheden aan elkaar hangt. De beschrijving van de zwerftocht van de hoofdpersoon door Central Park is mooi, evenals de beschrijving van de zwerftocht van zijn grootvader, die hij tot aan zijn dood begeleidt. Austers thema: de toevalligheden van het menselijk bestaan, komt overtuigend uit de verf. Het verhaal over de dood van zijn vader en zijn eigen omzwervingen daarna was minder sterk. Al met al een meeslepende ervaring, dit boek.

Gelezen: Het Boek van Violet en Dood van Gerard Reve. Tja, wat kan ik daar voor positiefs over schrijven. Reve blijft een grenzeloos oud wijf. Het thema Dood en Liefde mag dan met nog zoveel ironie op bekentenistoon zijn geschreven, ik vind grote delen, m.n. de erotische delen van het verhaal gewoon niet interessant, en voorts stoor ik mij aan het feit dat ik niet weet wanneer de schrijver serieus te nemen. Sommige stukken zijn gewoon autobiografisch, met name waar hij rekeningen probeert te vereffenen, zoals met Rudy Kousbroek (Eddy Kleingeld). Geestige passages. Andere stukken zijn opeens weer niet serieus bedoeld. Wat te denken van de opvatting dat Reve geen echte sadist is, maar alleen sadistische fantasieÃ«n beschrijft en eraan toevoegt: ik doe nooit iets. Al met al ontroert het mij niet, ik steek er niets van op, ik vind het soms geestig, altijd goed en mooi geschreven en meestal saai. Mijn mooiste passage: de eerste 40 bladzijden, het verhaal over Jean-Luc. Het stuk in het Londense ziekenhuis is niet slecht. 

