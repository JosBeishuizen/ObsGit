# 1205 donderdag 5 december 1996
Het is nu 8:27. Op weg naar Leiden. Toenemende stress vanwege Sinterklaas en verjaardag. Pogingen om tijd te claimen. Ik raak daardoor zeer gedeprimeerd. Toch moet ik mij realiseren dat ik zelf uiteindelijk verantwoordelijk ben voor de indeling van mijn tijd. Als ik vind dat ik naar vermogen gedaan heb wat ik kon, dan moet ik daar genoegen mee nemen. Dat anderen dat niet doen is hun zaak. Ik doe wat ik kan en wat ik wil. Dat is heel belangrijk voor het positieve gevoel. Want aan een zeurkont heeft niemand iets. Dat heeft ook niemand verdiend. 

Ik wil een aantal afspraken met mezelf maken. Ik wil voor mezelf in de eerste plaats en voor mijn omgeving duidelijk maken wat ik wel wil en wat ik niet wil. Belangrijker dan de reactie van de omgeving is de duidelijkheid zelf. Dat betekent het ongemak van onaardig gevonden worden accepteren. Zo wil ik vanavond:

- geen alcohol consumeren

- geen t.v. kijken

- op tijd naar bed

- 10 blz lezen

- boekje van Wagenaar uitlezen

- slingers ophangen

Vanmiddag wil ik nog vier gedichten maken. Daarmee ben ik tot half vijf bezig. Als A.C. het inpakken van wil bespreken, dan kan dat op elk willekeurig moment.

Het is nu menens en niet leuk meer. Als dit laatste offensief mislukt ga ik in therapie.
