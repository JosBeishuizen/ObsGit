# 0823 vrijdag 23 augustus 1996
Het is nu 08:03. Onderweg naar Leiden. Gisteravond een computer + printer gekocht. Fl. 4000,00 via pinpas afgeboekt: “U HEEFT BETAALD”. Kassa. Vanacht tot 4 uur aan de verkenning gewerkt. Zeer tevreden over Windows 95. Het is natuurlijk nog geen Mac maar het komt toch een heel eindje in de goede richting. Hopelijk hebben we lang plezier van het apparaat. 
In Leiden veel commotie over plagiaat dat Diekstra heeft gepleegd: 13 pagina’s letterlijk uit een Amerikaans boek overgeschreven zonder bronvermelding. Hij heeft intussen een schikking voor elkaar gebracht met de Amerikanen. Maar er ligt nog meer. Tussen de middag disciplineadviescommissie over dit onderwerp. Dolph Kohnstamm is op het oorlogspad. Ik laat me niet in zijn vaart meeslepen. Een duidelijk standpunt van de discipline is overigens wel gewenst.
Ik merk dat na vier weken van ontspanning de stress bij Anne langzamerhand weer naderbij begint te komen. Ik kan me niet aan de indruk onttrekken dat haar stress .90 correleert met het aantal uren nachtrust dat ik geniet. Hoe dit komt? Ik begrijp het niet. In ieder geval moet ik een  ontspannen indruk blijven maken. Ik zal daarvoor mijn uiterste best blijven. Het leven is simpel, als je de liefde maar centraal houdt. Ik moet proberen niet zo reactief te handelen, meer actief.
