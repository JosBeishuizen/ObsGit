# 0622 zaterdag 22 juni 1996
Het is nu 20:27 uur. Sara en Cathrien trekken hun pyjama aan, ik ga zo voorlezen uit “Koentje van Kattenburg” van Cor Bruijn. Berend logeert bij klasgenoot en vriend Wim bij wie hij morgen zijn verjaardag viert: een bezoek aan het pretpark de Linnaeushof. Morgen gaan wij naar Egmond om daar de zaak op te ruimen voor de vakantie. Ik ga vanavond nog even naar de tweede helft van de wedstrijd Nederland-Frankrijk in het kader van de Europese kampioenschappen in Engeland. Verder 10 bladzijden lezen in het Martyrium, een lijstje maken van zaken die nog voor de vakantie moeten gebeuren en een briefje naar Marianne Peters schrijven.