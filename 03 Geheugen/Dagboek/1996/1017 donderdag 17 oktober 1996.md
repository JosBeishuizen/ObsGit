# 1017 donderdag 17 oktober 1996
Dit is een stapel om erg trots op te zijn. Hiermee kan ik in principe de studenten trainen. Alleen het weggooien van kaarten moet nog eens goed getest worden. De volgende stap is nu: een twee uren durend instructieprogramma maken. Werkbladen op papier, de oude PWN-benadering.

Gisteravond gezellig gegeten met Anne. Zij suggereerde om toch een keer met Harry Boelens te gaan praten. Vraag: wat bedoel je met deze kwetsende tekst. Ik weet niet of ik zin heb om daarin tijd te steken. Wat zou het verloop van een dergelijk gesprek moeten zijn? Wat wil ik aan Harrie Boelens duidelijk maken? Wat wil ik weten?

Kwestie maken van het punt “kwetsen van collega’s”. Vraag: realiseer je je dat je collega’s kwetst? Wil je dat graag? Waarom? Wil je dat niet? Waarom dan deze briefjes? Heb je het niet in de gaten? Dan is het verstandig om briefjes waarin je een collega terecht wijst of waarin je je beklaagt over iets eerst aan een ander te laten lezen. Je kent je eigen kracht om te kwetsen niet. Zoiets. 
