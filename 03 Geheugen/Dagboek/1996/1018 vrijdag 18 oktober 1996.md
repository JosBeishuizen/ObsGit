# 1018 vrijdag 18 oktober 1996
Goedemorgen. De laatste dag van de “herfstvakantie”. Vandaag komen de kinderen weer terug van de boerderij. De kamers beneden zijn opnieuw ingericht na de grote verfbeurt. Gerry bekleedt de bank opnieuw met bordeaux rode stof.

Ik heb het gevoel de computer nu geheel tot een bruikbare dienstknecht gemaakt te hebben. Dat zou moeten blijken uit verhoogde productiviteit!

Gisteren inderdaad het gesprek gevoerd met Harrie Boelens, zoals voorgenomen. Het liep zoals gepland. Harrie maakte duidelijk dat hij er niet op uit was om mensen persoonlijk te kwetsen. Zou zich opnieuw verstaan met Marcel Veenman. Volgens Anne heeft dit een positieve uitwerking op de relatie tussen Harrie en mij.

Sipke Fokkema is overgebracht naar het revalidatiecentrum De Trappenberg. Misschien kunnen we hem daar binnenkort opzoeken. Ton Klein moet ook nog een brief! Dat moet dit weekend. Daarna een keer met de kinderen op kraamvisite. Verder wil ik dit weekend de stapel hier naast het bureau weg hebben. 

Waarin je altijd en immer streng voor jezelf kunt zijn: de serieuze instelling kiezen. Denken aan je lijftekst:

Bij U, ik ben altijd bij U
Gij houdt mij vast, Uw hand in mijn hand
Alles zult Gij ten goede keren
Gij voert mij mee in Uw raadsbesluit
Wat is de hemel voor mij zonder U
Wat moet ik op aarde als Gij niet bestaat
Al wordt mijn lichaam ook afgebroken
Al sterft mijn hart, Gij zijt mijn Rots
De toekomst die op mij wacht
Ver weg van U is het geen leven
U ontrouw zijn is niemand zijn
Bij U, mijn hoogste goed, mijn God
Bij U ben ik geborgen.

