# 1019 zaterdag 19 oktober 1996
Het is nu 23.20 uur. Tijd om de week af te sluiten. We zitten in Egmond om het eind van de herfstvakantie te vieren. Sara logeert een nachtje bij Karlijn in Schoorl. Ik heb vanavond mijn tweede huiswerktaak afgemaakt. Morgen geen werk te doen! Zéér tevreden gevoel, zeker nu het werken met deze ultieme stack zo goed bevalt. Aan de nieuwe leesbril moet ik nog erg wennen. Nog nieuws dezer dagen?

-- Op IJsland is een vulkaan uitgebarsten onder een gletscher. Men verwacht een gigantische overstroming.—In het Kremlin hebben de boeven die aan de macht zijn een van hun soortgenoten eruit gekieperd. Deze Lebed wil nu vervolgens zelf president worden. Hij geniet veel populariteit bij het volk. De zittende president, Jeltsin, is ernstig ziek.—België staat op zijn kop nu een krachtige rechter in de zedenzaak Dutroux van zijn post is ontheven. Hij lijkt bevooroordeeld omdat hij een sympathiebijeenkomst ter nagedachtenis aan overleden slachtoffers heeft bijgewoond. De Belgen willen dat hij zijn werk voortzet. Grote demonstratie morgen in Brussel.—Ajax heeft voor het eerst weer eens met 4-1 gewonnen. Een jong Portugees talent, Dani, debuteerde. 
