# 0211 zondag 11 februari 1996
Het is nu 06:17. Gisteravond op bezoek bij José en Gerard Jinssen. José maakte weer indruk door haar zorgvuldigheid en weloverwogen manier van doen. Ook in verband met het sterven van haar vader, die zich in “het laatste stadium” bevindt. 

Naar aanleiding van het nieuwsbericht over de plannen van de KNVB om zelf een televisiekanaal te openen voor het uitzenden van de voetbalwedstrijden realiseerde ik me dat wij proberen om de tv met alle vertrossing van dien toch buiten de deur te houden. Eigenlijk zouden we dat de kinderen ook duidelijk moeten maken: wij willen behoren tot de groep van mensen, de “verborgen gemeente”, die bewust niet mee willen doen met het consumentenleven, dat door de altoos aanwezige tv wordt gevoed. Waarom: omdat wij geloven in de waarde van de liefde, het respect en de aandacht voor elkaar en voor de natuur, en omdat wij onze tijd daaraan willen besteden. Aan de beoefening en aan de studie, de praktijk en de theorie. Daarin willen wij ons bewust onderscheiden van anderen die zich zonder nadenken laten meeslepen in de virtuele wereld van de soap series en de reclameboodschappen. Vroeger putten de protestanten kracht uit hun besef van “anders zijn”: de wereldmijding. Ik denk dat er belangstelling bestaat voor een nieuw besef van “anders” willen zijn, en voor een appèl voor de beoefening van de “andere” levensstijl. “Maar gij geheel anders”, zegt Paulus immers, “gij hebt Christus leren kennen”. Voor ons is de Bijbel de inspiratiebron voor het anders zijn. Anderen hebben andere bronnen waaruit zij putten. Het anders zijn beperkt zich wat mij betreft zeker niet tot degenen die zich tot de kerk of de christelijke traditie rekenen. Ik houd het meer op de “verborgen gemeente” van Huizinga. Maar ik geloof wel dat het besef van “hoe kan ik mij in deze situatie onderscheiden van anderen” een duidelijker inspiratiebron kan wezen, zowel wat mijzelf betreft als wat de kinderen betreft. Zij moeten zich ook realiseren dat ze in verband daarmee keuzes moeten leren maken, ook in de besteding van hun tijd. In de toekomst zal de wereld in toenemende mate alleen nog voor de andersdenkenden werk en ontplooiingsmogelijkheden bieden. Brave New World, met dien verstande dat we altijd moeten proberen om ook anderen tot de club van andersdenkenden over te halen. Het is geen statisch kastensysteem, althans dat zou niet de filosofie erachter moeten zijn. 

