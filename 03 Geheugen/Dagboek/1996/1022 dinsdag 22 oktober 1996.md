# 1022 dinsdag 22 oktober 1996
In de trein naar huis, het is  22:11 uur. Een geslaagd college Training on the Job. Studenten droegen twee voorbeelden aan: kappersopleiding en training assistent controleur bij de Haagse Tramweg Maatschappij. Goede voorbeelden van werkplekoefening. Toch geraakt door de kritiek van een van de studenten: “ik heb nog niets geleerd”. En dat terwijl ik een optimaal leereffect probeer te bereiken door een bewuste afwisseling van theorie en praktijk. Heeft de goede student hier niets aan? “Ik heb nog zo weinig voor dit themaproject gedaan, 7 punten!” Ik ga in ieder geval duidelijke eisen stellen aan het eindwerkstuk. Daar moet “veel” in komen!

Tweede domper: bespreking voorstel schrijfopdrachten van Marcel vanochtend in het d.b. Met deze Kohnstamm is eigenlijk absoluut niet samen te werken. Volgens Wim past hij consequent de verdeel-en-heers taktiek toe. Nu ben ik aan de beurt om als pispaal te fungeren. Kennelijk vanwege de frustraties die Kohnstamm als tutor aan de handleiding heeft opgelopen.
