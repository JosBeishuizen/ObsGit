# 1027 zaterdag 27 oktober 1996
Gisteravond leesclub. De vorige keer heb ik, uit ongenoegen over de chaotische manier waarop er  over het boek werd gepraat, en vooral over de dominerende rol van Dirk daarin, op eigen initiatief de rol van gespreksleider op me genomen en ieder op de beurt gevraagd wat hij of zij van het boek vond. Terugrijdend in de auto vonden Anne, Joan en Dick dat heel geslaagd. Gisteravond begonnen Elzemien en Inge met te zeggen dat ze dat in ieder geval niet opnieuw wilden. Waarop de bespreking weer het gebruikelijke chaotische verloop kreeg, compleet met een vrij scherpe woordenwisseling tussen Dirk en Wim. Nu ben ik niet tegen scherpe woordenwisselingen of confrontaties, maar wel tegen het ontbreken van een scheidsrechter op het speelveld. Eigenlijk is het een voortdurende strijd tussen wel structuur en geen structuur. Elzemien is duidelijk een tegenstander van structuur. Zij verkiest onder alle omstandigheden de chaos. De vraag is nu of ik mijn verzet tegen de chaos moet staken en onder gegeven omstandigheden het beste er maar van moet zien te maken. Ik weet het nog niet.