# 0908 zaterdag 8 september 1996
Alweer een schitterende ochtend, zij het koud. Gisteren gehandicapt door negatief commentaar van Anne. Wij praten volgens haar te weinig. Ik was er over in mijn wiek geschoten. Waarom? Omdat ze zei dat ze met andere mensen veel beter kon praten. Geeft mij een gevoel van onvermogen, minderwaardigheid. Je kunt jezelf minderwaardig voelen als je eerst heel erg waardig voelt. Wie hoog te paard zit kan diep vallen. Kijk, dat gevoel van een serieuze zaak te zijn, dat moet je zien kwijt te raken. Als je dat gevoel kwijt bent, dan kan je niets meer gebeuren. Dan kan je volstromen met levensadem. Dan kun je een doorgeefluik voor de liefde worden.