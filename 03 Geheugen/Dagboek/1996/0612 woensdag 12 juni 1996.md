# 0612 woensdag 12 juni 1996
Henk Wilke: Punt 1: je gezin. Punt 2: het onderzoek. De kerk in ‘t midden laten, daar gaat het om. Ik ga mij binnen de discipline Psychologie aan de R.U.L. als volgt opstellen:
1. Ik rond de C.O.P. af met de tweede ronde en de beoordeling van de beursvoorstellen.
2. Ik probeer constructief aan de zaken van de vakgroep te werken. Dat wil zeggen: zo lang José deel uitmaakt van het secretariaat. Als het me niet lukt haar binnen boord te houden, dan trek ik me ook terug uit de vakgroep en ga opereren als Paul Smeets. 
3. Ik draag inhoudelijk bij aan het tutoraat met (a) een syllabus, (b) de opdrachten bij Onderwijspsychologie, en (c) de training van de tutoren. Ik vraag hiervoor compensatie bij het d.b. van de vakgroep. Compensatie in de vorm van minder uren onderwijs. 
Dat is alles. Meer doe ik niet voor deze voortreffelijke instelling.
Verder neem ik me voor om per dagdeel niet meer dan vier “kleine klussen” uit te voeren. Als vier niet lukt, dan minder. Ik wil in ieder geval uit de neerwaartse spiraal van steeds maar het gevoel hebben nog van alles te moeten doen. De lijstjes moeten, hoe dan ook, korter worden. Tegelijkertijd moeten ze completer worden uitgevoerd. De lijstjes worden voortaan standaard opgeschreven in de agenda.
