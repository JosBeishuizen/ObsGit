# 0505 zondag 5 mei 1996
Het is intussen zondagochtend, 07:43. Gisterochtend hard gelopen, daarna ontbeten, viool/gitaar gespeeld met de kinderen  en nog even gewerkt. Toen de meisjes naar het verjaardagspartijtje van Karlijn Borst in Schoorl gebracht. Vervolgens een wandeling met Berend in de duinen bij “Duinvermaak”. Daar een pannekoek gegeten en de meisjes weer opgehaald in Schoorl. Toen naar Egmond aan Zee om daar de stille omgang en dodenherdenking mee te maken. Om 9 uur lagen de kinderen weer in bed, en wij om half 11. Bij de dodenherdenking dacht ik: Eigenlijk ben je het aan al die doden verplicht om werkelijk in vrijheid te leven, dat wil zeggen je niet door alles en iedereen continu te laten opjagen. Moeilijk met zoveel verplichtingen op het werk. Komende week (meimaand!) 6 uur college Inleiding, 4 college Bedrijfsopleidingen en 2 uur college Sociale en Interventievaardigheden. Vergt strakke planning. Is dat niet in strijd met de vrijheidsbeleving? Niet als je je aan de planning kunt houden. Wel als er voortdurend mensen doorheen stuiven. Veel isolement is dus de boodschap. Zoveel mogelijk de kamer mijden.