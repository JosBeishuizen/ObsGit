# 0519 zondag 19 mei 1996
Intussen verjaardag en Gerry’s verjaardag (Hemelvaartsdag, in Egmond gevierd) achter de rug. Nu weer terug in Amsterdam. Anne Carien geholpen bij het voorbereiden van een praatje morgen op het werk over de cursus Functiegerichte Loop Training, die ze heeft gevolgd. Geprobeerd haar te laten werken volgens de CKT-aanpak. En passant een nieuwe standaard stack gemaakt voor het ontwikkelen van CKT-presentaties, en papers. Nadenken over hoe we hierover een artikel kunnen schrijven. 

Er stond in de krant een stukje over een boekje dat de zuster van Ischa Meijer over haar broer en haar gezin heeft geschreven. Gebrek aan huiselijke warmte en wegcijferende liefde. Ik vraag me op zo’n moment meteen af: hoe zit dat bij ons? Ik vind mezelf in die zin erg laf dat ik me veel te veel laat meedrijven op de emoties (positief, negatief) van de anderen, Anne zowel als de kinderen. Ouderschap vergt moed, de moed om je eigen emoties gedoseerd te tonen, vooral bescherming en liefde en stimulering aan anderen te bieden. Daarin plezier scheppen. Dat doet ik echt veel en veel te weinig.

*Cathrien*

Vond vanmiddag aan het strand een klein verdroogd zeesterretjes. Zij vroeg: “waar kan ik het indoen?” Ik zei: “Het is niet voor de eeuwigheid gemaakt. Kijk er nog eens goed naar.” Cathrien tot tranen toe teleurgesteld. Helaas.

*Sara*

Klaagde afgelopen dat ze het in Egmond zo saai vond. Geen vriendinnetjes etc. Sara heeft anderen om zich heen nodig, anders draait ze niet goed. Ben benieuwd hoe lang we Sara mee kunnen krijgen naar Egmond.
