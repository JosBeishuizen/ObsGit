# 0723 dinsdag 23 juli 1996
Acht citaten uit de Essays van Michel de Montaigne. Zijn kasteel bevond zich niet ver van de plek waar we vakantie hielden, in de Dordogne. Uit de toelichting van de vertaler, Hans van Pinxteren: Montaigne werd in 1533 geboren op het kasteel van Montaigne, ten oosten van Bordeaux, in de Périgord. Op zijn 21e (in 1554) rondt hij zijn rechtenstudie af en wordt het magistraat aan het gerechtshof van Bordeaux. Dat blijft hij 16 jaar. In 1558 maakt hij kennis met Étienne de la Boëtie, jurist en humanist uit Sarlat. Zij worden boezemvrienden. In 1563 sterft La Boëtie aan de pest. Door hem leert hij het stoïcisme waarderen. Op 28 februari 1571, de dag waarop hij 38 wordt, besluit Montaigne zich uit het openbare leven terug te trekken en zich te installeren in de bibliotheek van zijn kasteel, en zich voortaan te wijden aan de studie van de klassieken. Dan begint hij aan zijn Essays.

Uit “Over de ledigheid”: Wanneer de geest zich geen vast doel heeft gesteld, gaat hij verloren; want, zoals het gezegde luidt: wie overal is, is nergens.

Uit “Over de vriendschap”: De band van een kind met zijn vader berust veeleer op respect. Vriendschap vindt haar voedingsbodem in een vorm van communicatie die vanwege de te grote ongelijkheid niet mogelijk is tussen vader en kind, en die de vervulling van de natuurlijke plichten wel eens in de weg zou kunnen staan. Want een vader kan niet al zijn intieme gedachten aan zijn kind meedelen zonder het vrijpostig en onhandelbaar te maken, terwijl een kind zijn vader niet kan vermanen en terechtwijzen, wat een van de voornaamste vriendendiensten is.

Idem: Liefde is het streven vriendschap te sluiten met iemand die ons door zijn schoonheid boeit.

Idem: Als ik zou moeten zeggen waarom ik van hem hield, weet ik daar geen antwoord op dan slechts dit ene: ‘Omdat hij het was, omdat ik het was.’

Uit “Over de eenzaamheid”: Als wij nu proberen alleen te leven, zonder het gezelschap van anderen, moeten wij ons geluk alleen van onszelf laten afhangen; wij moeten ons losmaken van al wat ons aan anderen bindt: macht over onszelf verkrijgen, om waarlijk alleen te leven en om dit in alle gemoedsrust te kunnen doen.

Idem: Wij moeten zo mogelijk een vrouw hebben, kinderen, bezittingen, en vooral een goede gezondheid, maar ons daar niet zó aan hechten dat ons geluk ervan afhangt. Wij moeten een achterkamer voor onszelf apart houden, om daarin volkomen ongestoord onze eenzaamheid en afzondering te cultiveren en ons werkelijk vrij te maken. In deze ruimte moeten wij dagelijks het gesprek met onszelf aangaan, een zo persoonlijk onderhoud dat geen enkele relatie of omgang met de buitenwereld dit kan verstoren. Daar moeten wij praten en lachen alsof wij geen vrouw, kinderen en bezittingen, geen personeel en bedienden hebben, zodat als wij ze op een gegeven moment kwijtraken, het niet nieuw voor ons is het zonder hen te moeten stellen. Wij hebben een ziel die tot zichzelf kan inkeren en zichzelf gezelschap kan houden, zij heeft flink wat te bestormen en te verdedigen, te geven en te nemen. Wij hoeven niet bang te zijn dat wij in deze eenzaamheid vergaan van verveling omdat wij niets om handen hebben.

(zondag 28 juli 1996: ik lees in Vrij Nederland van 27 juli 1996 in een artikel van Freke Vuijst, “Bill Clinton in boekvorm” (36-38) over de moeder van Bill Clinton die getrouwd was met een drankzuchtige man die haar en haar twee zoons sloeg: Hoe zij de wisselvalligheden van het lot trotseerde, beschrijft ze in Leading with my Heart, de autobiografie die kort na haar dood verscheen. ‘In mijn hoofd heb ik een hermetisch gesloten doos gebouwd, dat waar ik over wil denken zit erin, de rest blijft er buiten. De binnenkant van de doos is wit, wat er buiten valt is zwart. Binnen zijn liefde en vrienden en optimisme, buiten zijn negativisme, niet in jezelf geloven, en kritiek op mij en die mij lief zijn. Meestal is de doos zo sterk als staal.’ Virginia Kelley geloofde niet in zielzoeken en therapeutische labels. Ze zag haar leven als een country-and-western-lied, vol pathos, en ups en downs. Ze leefde met een simpel credo: leef in het heden. Leading with my Heart is een heerlijk boek, ook als ze niet de moeder van de president was, zou Kelley indruk maken, want ze was an American original.)

Idem: Ik weet hoe rekbaar de grenzen zijn van wat wij strikt nodig hebben; en als ik zie dat de arme bedelaar die mij aanklopt vaak vrolijker en gezonder is dan ik, probeer ik mij in zijn plaats te stellen en in hem in te leven; en door mij op dezelfde wijze in andere voorbeelden te verplaatsen, kan ik—ook al denk ik dat dood, armoe, minachting en ziekte mij op de hielen zitten—zonder moeite besluiten mij niet te laten verontrusten door wat een minder bedeelde zonder te klagen aanvaardt.

Idem: Het denken van wie uit vroomheid de eenzaamheid zoekt, geheel vervuld en overtuigd van Gods beloften van een ander leven, is heel wat juister en heilzamer. Zij richt zich op God in zijn oneindige goedheid en macht: bij Hem vindt de ziel in alle vrijheid de bevrediging van haar behoeften. Kommer en smart komen hen goed van pas, omdat zij daarmee een eeuwig heil en geluk verwerven; en de dood verwelkomen ze als de overgang naar deze staat van volmaaktheid. Door de gewoonte verliezen hun regels al gauw hun strengheid voor hen, en door de ontkenning van hun vleselijke lusten worden die in slaap gesust en afgestoten, want onze lusten gedijen slechts bij regelmaat en praktizering. Alleen dit doel. Een ander, eeuwig leven in gelukzaligheid, rechtvaardigt dat wij de geneugten en genietingen van het aardse leven opoffferen. En wie in zijn ziel dit vurig geloof, de vlam van deze hoop, werkelijk en duurzaam kan laten branden, bouwt in de eenzaamheid aan een heerlijk leven vol genietingen, dat elke andere vorm van leven overtreft.