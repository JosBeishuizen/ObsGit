# 0210 zaterdag 10 februari 1996
Het is nu 06:13. Systeem werkt nog maar staat onder druk. Diepe dip. Berend: ik weet wat “als het ware” betekent: in de werkelijkheid. Hoe praat ik mijzelf uit het moeras. Donderdagavond, na terugkeer van cursus, zei Gerry dat de kinderen tegen haar gezegd hadden dat papa altijd meteen boos werd. Klonk mij zeer negatief in de oren. Verder ontstond er meteen een daverend conflict met Sara over een stukje dat ze op school zou spelen. Mij leek het mooier als zij en Marieke verschillende stemmen zouden spelen. Maar de juffrouw had gezegd dat ze dezelfde stem moesten spelen. Enfin, het hoort er allemaal bij. Je moet je eigen integriteit en kwaliteit ten principale niet ter discussie stellen, met name niet bij jezelf. Je gaat gewoon uit van een rotsvast vertrouwen in jezelf. Wat niet betekent dat je niet van je fouten kunt leren. Er is maar een regel bij alles wat je doet: heeft het iets met liefde te maken. Daarom is lesgeven een prachtig vak, mooier dan onderzoek doen. Tenminste,  onderzoek, waarin de aandacht voor de pp. centraal staat is ook weer goed.