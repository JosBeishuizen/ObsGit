# 0510 vrijdag 10 mei 1996
Aan het eind van de week. Collegedruk is enorm afgenomen, omdat ik nu alleen nog maar Bedrijfsopleidingen over heb. Dinsdagnacht tot half 3 zitten werken. Daarvan de rest van de week de tol betaald. Toch loop ik nog steeds met het enthousiaste gevoel rond dat ik een grote ontdekking heb gedaan. Zeker: een wetenschappelijke ontdekking. Ik noem het voorlopig de CKT-methode. Het is in ieder geval bruikbaar als kern van het onderwijs in academische vaardigheden volgend jaar. Test de methode nu uit bij college geven en bij schrijfopdrachten die eerstejaars uitvoeren. Zie overal het nut ervan. Leg de methode continu aan iedereen uit. Moet ook de kern worden van het inductief leren project. Het gaat erom dat abstracte kennis alleen kan worden onthouden als toegankelijke kennis als daaraan een practische context vooraf is gegaan op het concrete niveau van de lerende. De praktische kennis verschaft de toegang tot de abstracte kennis. Verder is abstracte kennis alleen toepasbaar als docent de toepasbaarheid in twee of meer toepassingscontexten laat zien. Elke eenheid van kennisoverdracht bestaat dus uit een Context, een Kern en een of meer Toepassingen: de CKT-methode. Een doelstelling moet voorafgaan om de aandacht tijdens het exploreren van de praktische context te richten. Kom er nog op terug ...

*Cathrien*

Cathrien heeft deze week een g+ gekregen voor haar spreekbeurt over de viool. Ze liet een doorgezaagde viool zien die we van de verhuurder Loerakker hadden geleend. Had de tekst van haar spreekbeurt op kaartjes gezet en gebruikte die als spreekschema. 

We gaan vanavond met pa en ma Van Remmen in het Hilton eten. Op chique dus. Iedereen in grote spanning. Volgens Gerry komt de Amsterdamse penose ook regelmatig in het Hilton. “Barretje Hilton”. Heb zin in het weekend: vanavond Hilton + op tijd naar bed, morgenvroeg college B.O. en 3 verslagen per computer nakijken, morgenochtend AC aanvuren bij estafette, morgenmiddag kinderen naar ekklesiaweekend brengen en door naar Wim en Annette in Zwolle. Zondagochtend verslagen en moederdag. Zondagmiddag kinderen ophalen.
