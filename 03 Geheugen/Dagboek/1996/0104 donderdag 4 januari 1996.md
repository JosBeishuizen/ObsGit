# 0104 donderdag 4 januari 1996
Het is nu 08:19. Nieuwe jaar begonnen met een paar dagen zonder kinderen: logeren in Diepenveen. De sfeer wordt meteen een stuk ontspannener. Dinsdagavond en gisteravond naar de film geweest: Il Postino (Philip Noiret als Pablu Neruda, verbannen naar een Italiaans eiland) en Carrington (over het leven van Lytton Strachey en diens partner Dora Carrington). De ongecompliceerde Italiaanse emoties bevielen beter dan het post-Victoriaanse geintrigeer van Engelse salonjonkers en hun geliefden van beiderlei kunne. Lytton Strachey werd gespeeld (heel knap) als een intellectueel die altijd zit te lezen of te schrijven, zich op geen enkele manier met het huishouden of de praktische zaken bezig houdt, maar wel charmant en lichtvoetig met de dames en heren omgaat. Dat lichtvoetige vond ik heel ontroerend en innemend. Verder geen enkele sociale betrokkenheid maar wel veel affaires.

De wereld: Onderhandelingen tussen Israel en Syrië verlopen voorspoedig. Het gaat om een akkoord over de Golan Hoogvlakte. NATO-troepen installeren zich in Bosnië omdaar de handhaving van het vredesakkoord af te dwingen. Verbijsterend om te lezen dat de NATO-officieren het glas heffen met Kroatische generaal die als oorlogsmisdadiger gezocht wordt door het tribunaal in Den Haag.

Interessant opinie-artikel in De Volkskrant over de gevaren van de moderne opvoeding: kinderen hoeven niet meer te  leren omgaan met frustraties en ontwikkelen daardoor een opgeblazen ego, wat dat ook moge zijn. Ik vind het verhaal opgeblazen. Punt 1. Kinderen ondervinden nog steeds tal van frustraties en agressie in hun eigen kinderwereld op school. Punt 2. In veel milieus is helemaal geen sprake van direct lustbevrediging. Dat probleem is voorbehouden aan een kleine groep geprivilegieerden met een riant inkomen. Punt 3. Vroeger was het allemaal heus niet zoveel beter: geen bevrediging van materiële behoeften. Punt 4. De auteur doet het voorkomen alsof de bevrediging van materiële behoeften zo’n doorslaggevende rol speelt. Volgens mij gaat het veeleer om bevrediging van sociale en affectieve behoeften. Mijn vader zei altijd: “Verwennen is de ergste vorm van verwaarlozing die er bestaat.” Het draait om aandacht, zowel voor de eigen identiteit en ontwikkeling van het kind. Een dergelijke aandacht is pas mogelijk ouders hun eigen identiteit en aard bloot geven, naar elkaar toe en naar de kinderen toe. Dat kost tijd en energie. Als in gezinnen die tijd en energie niet meer wordt opgebracht en in plaats daarvan materiële voorzieningen worden gesteld, dan ontstaan er problemen. Er zijn signalen dat tegenwoordig een dergelijke confrontatie, erkenning, respect niet  meer aan de orde is. Punt 1. de tijd ontbreekt: ouders werken allebei, druk, druk, druk, kinderen hebben allerlei verplichtingen, t.v. Punt 2. Er is geen kerkelijk kader meer waarin aandacht wordt gevraagd voor waarden en normen, een appel wordt gedaan. Punt 3. We leven in een paarse tijd: alles wordt door onderhandelingen geregeld. Contra kinderpsycholoog De Vries: het centrale probleem is niet de onmiddellijke bevrediging van materiële behoeften maar het gebrek aan aandacht, respect voor eigen en andermans identiteit: kennis, opvattingen, waarden en normen. Dat probleem beperkt zich niet tot de welgestelden. Remedie: tijd nemen om samen te eten, om te luisteren naar elkaars verhalen. Accepteren dat er verschillen bestaan tussen generaties, die verschillen profileren. Tijd nemen voor de ontwikkeling van meningen, opvattingen, keuzes in de samenleving. 

Dit alles ga ik vanavond netjes uitschrijven en faxen naar de Volkskrant. Niet omdat ik er tijd voor heb maar omdat ik het leuk vind. Duidelijk de link leggen tussen cognitie en affectie.