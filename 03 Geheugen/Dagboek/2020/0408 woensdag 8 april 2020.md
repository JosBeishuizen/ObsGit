# 0408 woensdag 8 april 2020
In Egmond waar het uitzonderlijk lekker weer is, zon en nauwelijks wind, 18 tot 25°! We gaan een nieuwe fase in de coronacrisis in. De curves vlakken af, 15 ic-opnames per dag, nog wel meer dan 100 sterfgevallen per dag. Mooi is dat mensen elkaar weer veel meer kaarten en brieven sturen.

Gistermiddag belde Riekeld Scheper opeens op. Ze lagen met hun sloep aan de kade bij Dish (voorheen Dish, nu Bar Boeket). Gezellig een uurtje gepraat. Op de vraag of je wel of niet akkoord zou moeten gaan met ic-opname en beademen had Mayonne nog een tussenoplossing: na een week of 14 dagen beademen zonder vooruitgang moet de familie besluiten tot afkoppelen. Mijn zorg voor een lijdensweg heeft vooral te maken met Meinderts moeizame laatste jaren na zijn langdurige ic-traject. Zo'n einde zu ik niet verkiezen.

Gisteravond een zoom-ontmoeting met Sam en Joan. Verliep goed, een echt gesprek bleek mogelijk. Joan was een beetje van slag omdat hij net het bericht had ontvangen dat Paula vandaag zou worden overgeplaatst naar een andere afdeling vanwege coronabesmettingen op haar huidige afdeling. De nieuwe afdeling is gesloten met zwaardere patiënten. Maar Paula krijgt een kamer beneden, met de mogelijkheid om naar de tuin te gaan. Uiteindelijk misschien toch meer pluspunten dan minpunten. Sam was heel somber over de toekomst. Lockdown gaat nog lang duren, geld gaat weer regeren. Ik noemde nog de punten uit het Tegenlichtprogramma: mensen gaan bewuster en creatiever dingen "maken" (Lidewij Edelkoort), mensen worden zich meer bewust van de waarde van lichamelijk contact, huid op huid (Dirk de Wachter). Maar daar waren Sam en Joan toch niet van onder de indruk. Ik weet het ook niet, maar je blijft toch hopen. En leven bij de dag, zoals Anne zegt. Niet te ver vooruit kijken. Gisteren een nieuw woord geleerd, uit de prachtige catalogus van de niet geopende tentoonstelling met het werk van Rafael, in Rome: sprezzatura (de kunst iets ogenschijnlijk moeiteloos te doen, bestudeerde nonchalance). En: ars est celare artem. Echte kunst is niet gekunsteld. Morgen meer. 

Sprezzatura is een Italiaans woord dat vermoedelijk gemunt is door de Renaissance-auteur Baldassar Castiglione (1487-1529) in zijn boek Il libro del Cortegiano ('Het boek van de hoveling'). Een hoveling moest volgens Castiglione sprezzatura aan de dag leggen: doen alsof niets van wat hij doet of zegt echt moeite kost. Er moest dus een zekere achteloosheid van de hoveling uitgaan zonder dat het gekunsteld overkwam.

In sprezzatura en het modern-Italiaanse sprezzante 'minachtend' is het Latijnse spernere 'minachten' (met als voltooid deelwoord spretum) te herkennen.



