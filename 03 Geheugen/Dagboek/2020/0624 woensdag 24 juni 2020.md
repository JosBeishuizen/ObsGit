# 0624 woensdag 24 juni 2020
Hoe kan het dat ik mij steeds zo somber voel, het gevoel dat ik continu aan het falen en tekort schieten ben. Ik zeg steeds dat handelen de beste manier is om aan somberheid te ontkomen maar zelfs dat lijkt nu niet te helpen. Daar komt bij dat ik mij heel schuldig voel over deze sombere stemming en dat ik er geen uitweg in zie.

Komt het door de spanning rond Ada? Iedereen is tevreden over haar functioneren. Gister gaf een ervaren verpleegkundige aan dat alle kinderen hier uit komen, na een week of na vier weken, maar ze komen eruit. We moeten geduld hebben en volhouden maar het komt goed.

Komt het door het gehoest en de malaise die daarbij hoort? Dat zou wel kunnen. Ook daarvoor geldt dan dat je geduld moet hebben en gezond moet proberen te leven: geen alcohol, op tijd naar bed, probeer de mensen en heftige emoties uit de weg te gaan. Zoek de stilte en de bezinning en hoop op betere tijden. Luister naar mooie muziek en lees een goed boek of een mooie tekst. Geef inhoud aan het woord beschaving. Geef liefde aan Anne en alle naasten. Wees mild voor anderen en voor jezelf. 

Vandaag wordt een tropische dag. Els is vandaag hier. Situatie met Ada nog niet veel beter. Maximale zuurstof via het neusbrilletje. Kan nog een paar weken zo doorgaan. Maar de verwachting is wel dat ze er uit komt. Daar houden we ons dan maar aan vast. Geduld is een schone zaak.