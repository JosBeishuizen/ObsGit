# 1205 zaterdag 5 december 2020
Je lot omarmen, dat is gemakkelijker gezegd dan gedaan. Wat is je lot, om te beginnen? Slapeloze nachten? Wat kun je daarin kiezen, en hoe kun je dat accepteren? Kiezen: de telefoon alleen gebruiken als wekker en om aantekeningen te maken, niet in te lezen of om beelden te bekijken, vanaf 22 uur 's avonds. Die keuze kun je maken. 's Nachts kun je ervoor kiezen om hetzelfde te doen. Hoe kun je dat accepteren: denk aan moeder die ook slecht sliep, elk uur de torenklok hoorde slaan, veel zong een veel dacht aan alle kinderen en kleinkinderen. Ze is er uiteindelijk 91 mee geworden.

Dat continu verstoren van je activiteiten met "kun je even de vuilnis opruimen...", "kun je even een kaasboterham maken...", dat is een lot dat je moet omarmen. Maar hoe doe je dat. In eerste instantie brengt het je uit je evenwicht en word je er knorrig van. Dat is precies het moment om je stemming om te buigen. Aanvaard de verstoring, tover een glimlach op je gezicht, doe de klus en verheug je erop dat je weer verder kunt met waar je mee bezig was. 