# 0614 zondag 14 juni 2020
Even een nachtje in Egmond. Morgenmiddag weer terug zodat we standby zijn als de bevalling bij Saar en Toon begint en Els opgevangen moet worden. Cathrien, Jochem, Mercia en Franca hebben hier 14 dagen vakantie gehad. Ze zagen er allemaal goed uit en leken van de vakantie genoten te hebben. Anne en ik liepen met Mercia nog even naar het vennetje met de kikkers, de eenden en andere vogels. Mercia kan dat al heel goed, holt voor je uit en klimt op de hekjes en de heuvels. Ze lijkt echt wel van de natuur te genieten. Ze heeft hier ook de stripboeken ontdekt, kan daar echt een hele tijd in zitten kijken en bladeren. Franca, die afgelopen woensdag 1 jaar werd, begint steeds meer te communiniceren, vooral breed te grijnzen als ze een boterham aan het eten is.

De corona lockdown begint geleidelijk aan losser te worden. Gisteravond weer een leesclub bij Joand geweest. Mondkapjes op de pont en in het o.v. Ik heb al sinds begin maart niet meer in de trein gezeten. Meer drukte op straat, op de caf√©terrassen weer service, morgen alle kinderen weer naar school. Universiteiten nog niet. Het afstandsonderwijs wordt voorlopig gehandhaafd tot 1 februari 2021. En nu maar hopen dat het reproductiegetal onder de 1 blijft, het staat nu op 0.85. Kerkdiensten kunnen weer hervat worden, nu nog met 30 gelovigen, later met 100. Zingen blijft nog uit den boze, en dus ook kooractiviteiten.

Het verslag dat ik al op papier had gezet wordt heel erg overschaduwd door de gebeurtenissen die erop volgden vanavond. Sara is bevallen van een dochter, Ada Jozien Antonia, maar het kleine meisje heeft veel meconium binnen gekregen tijdens de geboorte en wordt nu beademd en is overgebracht naar het AMC. Heel erg zorgelijk allemaal. Ze moet al meteen vechten voor het leven en als ze er al uit komt dan is de vraag hoe. Wat een verdriet voor Sara en Toon, en voor ons allemaal. Nu eerst maar heel erg bidden dat ze het redt of dat ze meteen door mag naar een plek in de hemel.



