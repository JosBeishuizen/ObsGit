# 0529 dinsdag 29 mei 1984
Toespraak bij het vijftigjarig huwelijksfeest van vader en moeder. 

Er is bij diverse gelegenheden rond het vijftigjarig huwelijksfeest al het nodige gezegd. Maar omdat we hier in kleine kring door U alweer zo gastvrij onthaald worden wil ik de gelegenheid niet onbenut laten om U namens ons allen voor  het een en ander te bedanken.

Een van de bijzonderheden van dit soort feestelijkheden is dat je opeens weer nieuwe verhalen uit het verleden hoort. In het plakboek, dat Thole en Meindert zo consciëntieus hebben samengesteld, is bijvoorbeeld een karakteristieke foto van Vader te vinden, die, gezeten in een imposante leunstoel, geniet van een glas wijn en een geurige sigaar. Dezelfde bolknak was ook te zien op het filmpje waarin U tot ridder werd geslagen. Een verhaal, dat ik niet kende, was dat Moeder als meisje zo van snoepen hield en in de bakkerij wel eens een snelle duik in een van de trommels nam. Onlangs vertelde U dat U ooit eens een verboden bezoek aan de kermis bracht en dat Opa per eerstvolgende post een kaartje van een van de gemeenteleden ontving waarin afkeuring over Uw uitstapje werd uitgesproken. Opa's reactie was onverwacht, iets in de geest van "dan is hij er zelf ook geweest". Een hele opluchting voor U.

Het is in gereformeerde kring niet zo gebruikelijk om openlijk te genieten van het goede in het leven en van dit genieten een zekere levenskunst te maken. Toen ik voor het eerst in het katholieke milieu van de familie van Remmen kwam ontdekte ik dat de roomse traditie in dit opzicht rijker is dan de gereformeerde. Toch geloof ik dat het waarderen van zulke wereldse zaken als een glas wijn, een sigaar, een boek, muziek of een schilderij (om een paar van mijn persoonlijke voorkeuren te noemen) ook kan behoren tot de opdracht die je als mens probeert uit te voeren. Gelukkig zijn wij in dit opzicht, mede onder Groningse invloeden, niet al te sober opgevoed en hebben we dikwijls van elkaars gezelschap genoten bij een rijk voorziene dis, zoals ons ook vanavond weer ten deel is gevallen. 

De stelling dat de mens onbekwaam is tot enig goed en geneigd tot alle kwaad (zondag 3 van de Heidelbergse Catechismus) kan in die zin verkeerd opgevat worden dat je je erdoor weerhouden voelt om er openlijk voor uit te komen dat je geniet van het goede dat God je in elkaar schenkt. Er kan een andere misvatting uit voortkomen. Het kan je er ook van weerhouden om openlijk voor je zwakheden en beperkingen uit te komen. Ik bedoel niet dat iemand belijdt dat hij of zij een zondaar is maar dat je van elkaar en van jezelf aanvaardt dat je bepaalde dingen wel en andere dingen niet kunt, zoals bijvoorbeeld op tijd ergens aanwezig zijn, de tijd vergeten als je gezellig aan de praat bent, of juist het tegenovergestelde: de neiging hebben om de dag volgens een vast schema af te werken waarin ontbijt, middageten en avondeten op afgesproken tijdstippen plaatsvinden. Het aanvaarden dat je bent zoals je bent is de eerste stap naar het kunnen relativeren van jezelf en het afstand kunnen nemen van jezelf. Ik geloof dat wij Beizen daar geen van allen erg sterk in zijn. Misschien is dat ook voor Harry een groot probleem. Toch staat hierover in de Bijbel een onomwonden advies: "Want ieder, die zijn leven zal willen behouden, zal het verliezen, maar ieder, die zijn leven verloren heeft om Mijnentwil, die zal het vinden" (Mattheüs 16 : 25). Intussen ben ik via de koekjestrommel, de sigaar en het op tijd aan tafel komen enigszins afgedwaald van mijn oorspronkelijke stelling, dat je bij dit soort heuglijke gebeurtenissen steeds weer nieuwe verhalen hoort. Voor die verhalen ben ik U erg dankbaar, misschien nog meer dan voor het vorstelijk onthaal dat U ons in de Kempervennen en de Gelderblom hebt geboden. Er klinkt een citaat van Schillebeeckx in door:"God is ieder ogenblik nieuw. Altijd bron van nieuwe mogelijkheid. Dat geldt met betrekking tot de geschiedenis, dat geldt ook als het gaat over het einde van de geschiedenis: God blijft ons overkomen. Ik denk, ook als we doodgaan.

Hij is perspectief op een leven over de dood heen.

Ik zou het nog eens zo willen proberen te zeggen: God zelf is absolute vrijheid. En dat betekent dat, zolang de geschiedenis niet voleindigd is en de totaliteit van de geschiedenis nog niet gegeven is, wij Gods wezen niet kennen: er steeds een meer, en dus openheid. En zelfs de totaliteit van de geschiedenis valt niet samen met Gods handelen, zij verwijst alleen naar de absolute bron van vrijheid.

Trouwens, geen wezen gaat op in zijn handelen. Zo moeten we inderdaad zeggen dat God mysterie blijft en zich slechts in verhulling openbaart. Gods hart is groter dan de uitkomst van de geschiedenis. Dat is één der gronden waarop wij op een 'eeuwig leven' mogen hopen, waarin werkelijk 'iets nieuws' valt te beleven."(Uit: God is ieder ogenblik nieuw, gesprekken met Edward Schillebeeckx door Huub Oosterhuis en Piet Hoogeveen. Baarn: Ambo, 1982). 
Dit kun je ook aan elkaar ervaren. Anne Carien plaatst mij in ieder geval dagelijks voor nieuwe verrassingen. Ik wil eindigen met de hoop uit te spreken dat wij nog lang nieuw voor elkaar blijven. 

Ermelo, 29 mei 1984.