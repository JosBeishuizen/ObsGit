# 0526 zondag 26 mei 2013
Toch nog onverwacht uit de instellingsaudit gezet. De intuïtie van velen dat dit een verschrikkelijk dossier is ga ik nu ook delen. Een van de grotere fouten uit mijn loopbaan dat ik op de vraag van Lex Bouter twee jaar geleden (?) niet meteen nee heb gezegd. Mail van de nieuwe RM lijkt duidelijk: 

Beste Jos, 

De stukken voor het bestuurlijk overleg met de NVAO heb ik inmiddels bekeken. Het lijkt mij in dit stadium beter het gesprek met de NVAO in een kleinere setting te voeren: voltallig CvB met Janco als adjunct-secretaris.  

We hebben als CvB inmiddels besloten aan de NVAO voor te stellen de audit pas in maart 2014 te laten plaatsvinden. Ik houd je op de hoogte. 

Frank. 

Ook interessant dat Janco intussen is opgeschoven tot adjunct-secretaris van het CvB. Ben er toch wel heel bitter onder, nu. Tegelijkertijd wil ik daarvan geen kwestie maken. Was toch mooi project om aan te werken, we hebben in de faculteiten veel op gang gebracht en daarover ook veel waardering geoogst. Dat was weliswaar het werk van Peter Hollander, ik heb daaraan zelf nauwelijks of niet bijgedragen.  

Het was ook wel een hopeloos project met die Smit en die Bouter. Ik ga proberen om het te vergeten. Je zult versteld staan van de snelheid waarmee dat gaat.