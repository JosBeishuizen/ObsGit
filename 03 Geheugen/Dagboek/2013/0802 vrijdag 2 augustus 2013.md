# 0802 vrijdag 2 augustus 2013
Vandaag legt Sara haar artsexamen af. Gisteravond nog in een zeer sombere mood, maar nu, mede dankzij Cathrien, weer wat beter gemutst. Ze vindt het allemaal reuze spannend. Maar er is misschien ook meer aan de hand. Hoofdpijnklachten als gevolg van spanning.

Goed, de mood moet ernstig zijn, naar binnen en naar buiten. 

Lieve Sara,

Je basisopleiding zit erop. Enerverende tijd, van Hildebrand Van Loonschool, via het Ignatius, de UvA en het AMC, de verschillende plaatsen waar je stage hebt gelopen, van Paramaribo in Suriname, via Mulanje in Malawi, naar uiteindelijk het Slotervaartziekenhuis waar je je laatste coschap liep en oudste co was. 

Zelf bewaar ik zeer dierbare herinneringen aan de verschillende fasen, omdat ik af en toe een handje mocht meehelpen. Op de basisschool las je vaak 's avonds een verhaaltje voor, omdat meester Pieter had gezegd dat de kinderen thuis meer moesten lezen. Je nam zulke aansporingen vrij letterlijk en ging ermee aan de slag. In mijn herinnering begon mijn hulp met de algebrasommen in de brugklas. Hoeveel is 2a plus 3a. Je wilde het antwoord altijd onmiddellijk zien en raakte in paniek als dat niet het geval was. Ik kan dit niet, jij legt het niet goed uit. Veel geworstel maar uiteindelijk kwam je toch altijd boven.

In de zesde klas waren de sommen mij intussen ruimschoots boven het hoofd gegroeid. Mijn aanwijzingen werden resoluut van de hand gewezen: "Zo moet het in ieder geval niet!". Maar dan vaak wel gevolgd door een aarzelend: "O, maar nu zie ik hoe het moet…"

Ik herinner me ook nog goed de teksten bij Latijn waarbij de lerares mevrouw Sjaja je opdroeg om bij alle woorden in de zin de functie op te schrijven, genetivus subjectivus of objectivus, en zo. Ik heb daar zelf beter Latijn van geleerd dan ik ooit bereikte toen ik op het gymnasium zat. Hoewel ik van moderne vakdidactici heb begrepen  dat deze methode volstrekt achterhaald is. En jij haalde er een oorkonde voor het beste resultaat op het eindexamen Latijn van het Ignatius mee. 

Toen je medicijnen ging studeren moest je het natuurlijk helemaal zelf opknappen. Het ging heel erg voorspoedig met de tentamens en de coschappen, we hebben het vanmiddag gezien. Je twijfel over de juistheid van je studiekeuze en beroepskeuze was steeds aanwezig. Toen Anne-Carien anderhalf jaar geleden opeens op een zondagmiddag in oktober in het ziekenhuis belandde belde je op hoe het ging en af je moest komen. Ik legde uit dat alles weer goed en je was opgelucht want, zei je, "je weet dat ik niet zo graag in een ziekenhuis kom". Maar ik heb het gevoel dat je geleidelijke oriëntatie op de zorg voor oudere patiënten wel echt een goede keuze van je is. 

Je volwassenwording, in studie, vriendschappen en relaties was ook wel vaak een strijd. De strijd met de eisen die de omgeving aan je stelde, en natuurlijk vooral de eisen die je zelf aan je stelde. De twijfels over je keuzes, over jezelf. Iedereen heeft die twijfels, maar jij worstelde er openlijk mee. Vooral in de vertrouwde kring. 

Als je het leven opvat als een strijd die geleverd moet worden, dan lever jij je aandeel in die kosmische strijd ruimschoots. Een moeilijk gevecht vaak omdat de twijfel over de goede afloop groot is en je bang bent dat je niet bent opgewassen tegen je taak. Dat is één kant van je. De andere kant is je enorme trouw en toewijding aan de mensen om je heen, je grote hart voor anderen. Je vriendinnen getuigen daarvan, zeker Hagar en Karlijn die hier aanwezig zijn. En er zijn ook veel patiënten die dat ervaren, in die zin heb je met je beroepskeuze wel echt je roeping gevolgd.

Ik hoop maar, we hopen allemaal, dat die verschillende kanten van je elkaar in evenwicht houden. Dat je de strijd voortzet, dat je trouw blijft aan je patiënten, aan je vrienden en vriendinnen, je familie, aan Lennart, aan jezelf. Dat je soms ook nuchter accepteert wat je grenzen en mogelijkheden zijn. En dat je blijft zeggen, met Etty Hillesum: "En toch, en toch, en toch, is het leven waard om geleefd te worden". 

Ik eindig met een mooie tekst, uit de finale van de opera Candide van Leonard Bernstein. Ik hoop dat je dit ook na kunt zeggen, samen met Lennart. 

We're neither pure nor wise nor good;
We'll do the best we know.
We'll build our house, 
and chop our wood,
And make our garden grow,
And make our garden grow.



