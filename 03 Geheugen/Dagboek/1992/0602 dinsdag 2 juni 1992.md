# 0602 dinsdag 2 juni 1992
8.25 uur. Inspiratie is onmisbaar voor alles wat je doet. "Volstromen" met energie, zin om er het beste van te maken, van de dag, de ochtend, dit uur, deze minuut, dit allesomvattende hier en nu. Zonder die inspiratie moet je niet beginnen. Met die inspiratie kun je zo werken dat je er achteraf met voldoening op terugziet. Ik houd het nog steeds vol om om 5 uur 's ochtends op te staan. Eerst 5 blz. lezen, nu in Rybakov, 1935 en volgende jaren, en dan aan het werk, het liefste schrijven. Omdat ik 's avonds niet voor 11 uur in bed lig krijg ik te weinig slaap met als gevolg af en toe een inzinking overdag. De pijn in de bovenrug 's ochtends bij het ontwaken is er ook nog steeds. Hopelijk heeft het niets te maken met het asbest. De kanker aan de longvliezen, die daarvan het gevolg is, valt overigens niet te bestrijden. Er is dus ook geen haast bij. Vandaag weer warm, sinds 14 mei een soort hittegolf, 23 - 27Â°. 