# 0730 donderdag 30 juli 1992
Schrijven, schrijven, inkt laten vloeien... Er is een manier van leven, die in veel details beschreven kan worden, maar die slechts af en toe binnen handbereik lijkt. Het gaat dan vooral om een richtinggevende basis - een stemming, een voedingsbodem, een souffleur, een lispeltuut, een verzameling ervaring. Je bezit het en gebruikt het niet. Waarom niet? Omdat je je teveel door de omgeving laat leiden, afleiden. Contemplatie, meditatie, manieren om ervaringskennis te organiseren en actief te maken. Ervaringskennis, wat is dat, kun je dat organiseren? Alleen voor jezelf, niet voor anderen. Het is als kennis over jezelf, in principe onsystematisch? Noem eens wat. Hoe opstaan. Wat te doen tegen angst. Discipline. Aandacht verdelen en kiezen. Luisteren en spreken. Doen en denken. Over deze onderwerpen ga ik de komende dagen het een en ander opschrijven.