# 0609 dinsdag 9 juni 1992
Ik begin ze wat beter te leren kennen, de cynicus en de optimist.

De <ins>cynicus</ins>: altijd paraat, valt nooit in slaap, voedt zich met mislukkingen, tegenvallers, met name wanneer ik zelf niet voldoe aan mijn eigen verwachtingen. De cynicus probeert de lopende activiteiten tot stilstand te brengen en vestigt de aandacht op de status quo. De cynicus probeert dat zo te houden: geen nieuwe activiteiten, blijven waar je bent, zitten waar je zit en verroer je niet. 

De <ins>optimist</ins>: moet gewekt worden, laat het bij moeheid snel afweten. Hoe te wekken: goed werken, hardop denken, opruimen, luisteren naar anderen, genieten van het moment, volstromen. De optimist zorgt voor een opgewekt gevoel, blij vooruitzicht naar alles wat komt, zin in het werk, het algemene gevoel van "zo is het bedoeld", ook verdraagzaamheid als de kinderen veel lawaai maken, geduld. 