# 0306 vrijdag 6 maart 1992
Bijna twee maanden na vorige notitie. Vreemde verschuivingen in de aandacht. Eerst de feiten.

A.C..: ligkuur van vier weken in Deventer. Cathrien, Sara en ik hier in Amsterdam. Gerrie elke dag van 12 tot 6. Ging allemaal heel goed, hoewel ik wel elke dag uitgevloerd was. Achteraf bleek ik bronchitis te hebben, waarvoor twee penicilline-kuren soulaas boden. Ben nog steeds verkouden, week met doof oor. Tellegen heeft vanmiddag de zaak gecheckt en niets bijzonders gevonden. Longen en bloeddruk goed. Nu goed proberen te slapen, goed eten en drinken. Tijd naar wens indelen. Niet zo traag alles! Een beetje tempo! Gesprek met Anne open houden.

Intussen druk met het huisje aan de gang. Het is op 17, 18 en 19 februari neergezet, en ziet er als een paleis uit. Veel complimenten van voorbijgangers. Deze week drie dagen getegeld met Thole. Anne is weer op de been en gaat heel goed vooruit, gelukkig!