# 1129 zondag 29 november 1992
Romai Hotel Budapest. Dit hotel, volgens Pál Szücs geen 7-sterren hotel, is een hotel van de voormalige communistische partij. Welke topmensen zouden in deze kamer de nacht doorgebracht hebben? Het ligt heel mooi aan de Donau in een noordelijke buitenwijk van Budapest. Veel betrekkelijk riante huizen met omheinde tuinen. Veel waakhonden ook, die 's nachts regelmatig aanslaan. De kamer is uitstekend verwarmd. Bij mijn komst wees de thermometer 30° aan. Met de balkondeur wijd open (buiten 5 - 7°) is het goed vol te houden. De t.v. biedt westerse variatie via de schotelantenne. 

Dit verblijf van 8 dagen in H. beschouw ik als een soort vakantie of rustkuur. Elke avond op tijd naar bed. Donderdag en vrijdag een licht programma: bezoek aan grote middelbare landbouwschool in Vép, en aan Min. of Labour (Pál Szücs), en aan Tomas Kaldi, geen doorsnee Hongaar, die in een Hongaars/Deens softwarebureau een interessant systeem, een soort database, heeft gemaakt om de curriculumveranderingen uit te werken en vast te leggen.

Gister een rustige dag in B. Koffie bij Gerbeaud, museumbezoek, Maigret uitgelezen in de lounge van hotel Astoria. Lekker gegeten in een soort saladbar. Het alleen zijn gaat veel beter dan van 't zomer in Brussel of vorig jaar in Toronto. Denk nog steeds met veel voldoening aan het binnenhalen van de N.W.O.-subsidie.

Een uitspraak van Midas Dekkers, geciteerd in V.N.: "Echte bevrediging vind je pas, als je jezelf te buiten gaat". Voel dat niet zo. Ik geniet meer van bewust geplande activiteiten die goed aflopen: bijvoorbeeld 's ochtends op tijd opstaan, rustig met elkaar aankleden en ontbijten. Een goed gesprek met Anne. Maigret is wat dat betreft een goed voorbeeld: met kleine slokjes genietend zijn eerste kop koffie opdrinken. Wat Harry laatst zei: ik wil het naar mijn zin hebben voor de klas. Het klinkt nog al zelfzuchtig maar is toch als basishouding eigenlijk heel goed. Je moet een vertrekpunt hebben. Huub Oosterhuis' tekst "Ik zal in mijn huis niet rusten, voordat ik heb gevonden ..." is ook wel waar, maar geldt niet echt voor mij. Ik floreer bij een zelf gekozen en bevochten goed milieu exterieur en interieur. Dat betekent ook: afzien van veel gemakkelijke vormen van genieten, teveel eten en drinken, etc. Ook t.v. Daar geniet ik niet echt van. Moeilijk, moeilijk, moeilijk...


