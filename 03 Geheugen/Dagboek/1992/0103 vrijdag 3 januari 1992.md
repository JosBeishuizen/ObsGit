# 0103 vrijdag 3 januari 1992
Het nieuwe jaar "inspannend" begonnen. Twee dagen in een boerderij in Giethoorn met de vrienden. Heel goed om iedereen weer eens wat uitvoeriger te spreken. Het spel waarin je goede/slechte eigenschappen op moet schrijven was weer heel boeiend. D en E hadden allebei als slechte eigenschap "leegheid" opgeschreven. Heeft toch ook te maken met hun afscheid van het geloof. Ik heb ooit eens aan E.'s vader beloofd dat ik daarvoor een beetje zou waken. We moeten daar eens over verder praten. Wat geloof ik zelf eigenlijk? Ik geloof dat er sterren bestaan en dat je daar per aspera kunt komen. Ik houd ervan om netjes te schrijven. Ik probeer de kinderen een positieve en realistische levenshouding bij te brengen. Ik probeer mijn relatie met AC in beweging te houden. Ik denk dat ik dat een beetje kan. Geloof ik in iets of iemand buiten mezelf? Ik geloof in AC en de kinderen. Ik geloof dat het goed kan komen met de wereld. Ik ben me bewust van de dreigingen, in en buiten mezelf. Ziekte, vernedering. Iets positiefs uit vernedering halen, dat is helemaal een kunst. 