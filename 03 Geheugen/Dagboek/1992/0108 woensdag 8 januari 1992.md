# 0108 woensdag 8 januari 1992
Dit jaar gaat werkelijk zeer desastreus van start. A.C. heeft zichzelf een ligkuur voorgeschreven vanwege een verschoven tussenwervelschijf, op het moment dat ik er net drie dagen griep op had zitten en wel aangekleed maar nog met een dizzy hoofd en enige verhoging en een fikse hoest door het huis scharrel. Intussen een telefoontje dat op het huisje in Egmond geen hypotheek afgesloten kan worden. Als de nood het hoogst is komt het ongeluk zelden alleen. Vanochtend werd ik na een onrustige nacht pas om 10 voor 8 wakker. Enorm gerace om de kinderen nog fatsoenlijk om 9 uur op school te krijgen. Erg moeilijk om niet heel rancuneus te worden. Proberen de situatie van enige afstand te bezien en voldoende tijd voor jezelf te nemen om weer snel op te knappen. Veel plannen, het werk opzoeken, positief reageren als anderen je werk aanreiken. Heel streng zijn. Niet klagen maar dragen. 