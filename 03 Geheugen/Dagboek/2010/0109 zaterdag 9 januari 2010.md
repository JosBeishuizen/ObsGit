# 0109 zaterdag 9 januari 2010
Dit schreef ik op 14 januari 2009. Het is nog onverkort waar! Proberen vast te houden.

De toestand van in de ban zijn van iets is een toestand van verlaagd bewustzijnsniveau. Je laat je uitsluitend door de buitenwereld meeslepen, schakelt alle interne controle uit. Zoeken, Google Earth, etc. De computer is werkelijk een middel om in zo'n toestand te geraken. Hoe noemen we die toestand: een soort zoektrance. De trance van het zoeken. Een soort afwachting van wat komen gaat van buiten. Misschien moeten we het de sudokutoestand noemen, inderdaad behoorlijk kut. OK, we willen niet in de sudokutoestand geraken. We willen de wil niet uitschakelen. We willen op een hoger bewustzijnsniveau. Niet dat vegetatieve. Op het niveau van zelfbewustzijn, van waardering en liefde. Van ontspanning ook. Het niveau van de strijd voor het goede leven. Dit is een ontdekking. Dit moeten we vasthouden. Beelden brengen je gemakkelijk in de sudokutoestand. Zo min mogelijk beelden dus. Wel letters en muziek.



