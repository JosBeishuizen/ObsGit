# 0518 dinsdag 18 mei 2010
Vandaag het prachtige boek Onbepaald door het lot van Imre Kertész uitgelezen. Over een Joodse jongen van 14 die in 1944 in Auschwitz terecht komt. Uiteindelijk overleeft hij omdat hij in de ziekenboeg terecht komt met een geïnfecteerde knie en heup. Hij houdt aan het eind van het boek, als hij in Boedapest is teruggekeerd, een monoloog over het lot, dat hem zo onbarmhartig heeft getroffen. Hij zegt zoiets als: als er een lot is, dan is vrijheid ondenkbaar. Maar als er wel vrijheid is dan zijn wij vrij van het lot, dan is er helemaal geen lot, dan zijn we zelf het lot. In de rij voor de selectie op het station van Auschwitz zetten wij zelf steeds een stap vooruit in de tien tot twintig minuten die het duurde om aan de beurt te komen. Ik ben geneigd om dit als volgt te begrijpen. Het lot is nooit is wat je overkomt en waar je je als willoos slachtoffer aan over dient te geven. Je bent altijd ook degene die de beslissende stappen in je eigen leven zet. Je doet er goed aan om je te allen tijde bewust te zijn van je vrijheid. Je kunt niet zomaar een nieuw leven beginnen, je kunt wel altijd een volgende stap in je leven zetten.

Ik vind dat een zeer opbeurende gedachte, mooi om te ontdekken aan het begin van mijn 61e jaar.

Even over gisteren en vandaag. Gisterochtend met succes een auto weten te huren in Acireale. Dat ging ontzettend vlot met een borg van 500 euro. Gistermiddag na de siësta naar Taormina gereden, erg toeristisch maar toch ook wel mooi, vooral een heel mooi park. Gisteravond

