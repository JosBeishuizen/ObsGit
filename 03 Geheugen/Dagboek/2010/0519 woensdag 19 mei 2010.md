# 0519 woensdag 19 mei 2010
Toch nog even verder over dat lot. Je kunt je lot blijmoedig aanvaarden. Dat was misschien wel een beetje de houding van moeder. Daar herken ik mezelf wel in. Ook als het vanmiddag gaat regenen? Als we tegen een boom rijden? Als AC opeens heel naar valt of erger? Als ik een nieuwe hartklep nodig blijk te hebben, als ik wat aan mijn longen krijg? Nog erger, als er iets naars met Sara of de andere kinderen gebeurt? Moeilijk, maar toch, je houding zou dan toch moeten zijn: aanvaarden, blijmoedig wordt dan veel moeilijker.

Steun van Jelle voor de Master Teaching in Higher Education!! Dit is echt een prima signaal. Ik kan het maar op één manier, de weg van de toenadering en het initiatief.

Wacht even, twee dingen: Het lot je eigen maken, Jij bent de beker die voor mij ingeschonken staat. Je mag wel klagen, je ertegen verzetten. Maar je mag je er niet van afkeren. Het is een beetje als je partner, als jezelf. Je mag je niet van jezelf afkeren.

OK, je mag je nooit afkeren van jezelf. Even terug naar de actualiteit van deze vakantiedag. Vanochtend weer heerlijk op het terras gelezen. Vanmiddag na de siësta uiteindelijk naar Catania gegaan en niet naar de Etna, zoals het plan was. Reden: wolken rond de Etna. We zouden in de mist beland zijn. Catania bleek een rustige en mooi gebouwde stad te zijn, volledig opnieuw opgetroken na de grote aardbeving van 1693. Mooie kerken, mooie pleinen, gezellige brede winkelstraten, ook in de achterafstraatjes een studentikoze sfeer. We kwamen in een winkel terecht die Berend zou aanspreken, volgens Anne. Daar voor Berend een t-shirt gekocht en voor de meisjes een handtas. Vanavond thuis gegeten, binnen, op het terrasje te fris.

