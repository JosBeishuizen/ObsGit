# 0820 vrijdag 20 augustus 2010
Angst is bij mij wel een default houding. Zeker nu mijn hart problemen begint te geven. Gisteren het echocardiogram laten maken. Laborante was nogal geschokt over mijn hoge hartfrequentie, soms boven 100? Gemiddeld 86. Leek mij een zaak van stress, maar ze bleef maar vragen of ik me wel goed voel. Gisteravond een paar vragen van Cathrien en op Internet nog eens doorgezocht. Toch wel veel symptomen herkend die samenhangen met aortaklep stenose: licht oedeem aan het eind van de dag, onregelmatig plassen 's nachts, af en toe prikkelhoest, erectiestoornis, snel transpireren bij fysieke inspanning (dat stond niet in de lijstjes). Ik verwacht dus eigenlijk op 1 september te horen dat de klep moet worden vervangen. Een operatie die Joop van der Schee en Ton Olgers met succes hebben doorstaan. Frank Garnier ook hoewel hij waarschijnlijk door bloeding in het hartzakje er bijna tussen uit was gepiept.
 
Ik weet dat ik ook onder deze omstandigheden mijn leven bewust moet inrichten en me niet door de golven van de angst moet laten meesleuren. Een moeilijke zaak. Moet ik een overdrachtsdossier maken? Moet ik het pensioen van Anne opnieuw in kaart laten brengen door Henk? Moet ik gaan opruimen? Al deze zaken zijn sowieso erg nuttig om te doen. En dan zo langzaam als maar mogelijk is. Moet ik het huisje nog een keer gaan schilderen? Of moet ik verstijfd van angst onbeweeglijk wachten op het naderende onheil, de dood? Nee, natuurlijk niet. Bovendien is de kans op een dodelijke afloop minder dan 10%, wellicht groter dan het overleven van het verkeer in Amsterdam.
 
Proberen te genieten van iedere dag, als het kan zoveel mogelijk minuten zinvol te besteden. Ik heb dit al een keer meegemaakt, met de periode voorafgaand aan de tbc.  Het warme voorgevoel van iets leuks dat in aantocht is, dat moet je jezelf van nu af aan gunnen, zie 9 november.
Het besef van de dood is essentieel om goed te leven
https://www.trouw.nl/nieuws/het-besef-van-de-dood-is-essentieel-om-goed-te-leven~b325e243/
