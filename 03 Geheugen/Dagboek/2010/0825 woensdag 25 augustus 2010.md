# 0825 woensdag 25 augustus 2010
Vanmiddag belt Bronzwaer om te vertellen hoe de vlag erbij staat. Vannacht onrustig geslapen, uiteindelijk wel stevig een stuk doorgehaald tot de wekker. Migraine. Gemediteerd en gewoon ontbeten. Zeer rustig en zonder problemen naar de VU gefietst, ook geen overmatige transpiratie. Vorig jaar hadden we de EARLI conferentie! Toen stond ik er heel anders voor.
 
Dit is een opgave. Angst is er, inderdaad, maar ook vertrouwen. Proberen ook deze lastige fase in je leven zo goed mogelijk door te komen. Niet de kop laten hangen, zeker niet nu er nog geen uitsluitsel is. Vertrouw ook op het oordeel van Anne en van Cathrien. We hadden de vier scenario's: A: opname en voorbereiden op ingreep, B: nader onderzoek en wellicht behandeling met medicijnen, C: over een half jaar terugkomen, D: niets aan de hand. Het wordt denk ik iets tussen A en B in. We zullen zien. Ik ga nu de afspraken voor vanmiddag afzeggen. En vooral leven vanuit het vertrouwen en vanuit de opdracht, die ik zal proberen om waardig te dragen.