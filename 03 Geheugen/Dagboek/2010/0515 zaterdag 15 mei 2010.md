# 0515 zaterdag 15 mei 2010
Weer aangekomen in Palermo, kaartjes gekocht voor de bus die om 12 uur naar Catania vertrekt. Vanochtend wakker geworden in regen, mist en stevige wind. De funicolare bleek chiuso per il vento. Anne was zo inventief om meteen om een lift te vragen. Een beschaafde ingegnere leverde ons precies bij het busstation in Trapani af. Daar om 5 over 9 de bus genomen. Nu gaan we 12 uur naar Catania. Dan zijn we een heel eind op streek. 

Intussen is het kwart over zeven en zitten we veilig en wel in ons huisje in Pozillo. De bus naar Catania vertrok precies op tijd om 12 uur vanuit Palermo. De reis naar Catania verliep eigenlijk prima. In Catania de bus naar Acireale genomen waar we om 16.30 arriveerden. Even later kwamen Francesco en Ella met hun dochtertje Lucia aanrijden. Ze hebben ons nog even de 100 kerken van Acireale laten zien. Inderdaad prachtige barok, na de verwoestende aardbeving van 1693 geheel opnieuw opgebouwd, net als Noto. Ook het verhuurbedrijf waar we maandag toch nog een keer een poging gaan doen om een auto te huren. 

Ons huisje is inderdaad heel mooi gelegen aan het haventje van Pozillo. Net als in Siracusa steeds het heerlijke geluid van de zee. Echt een toppertje. We gaan hier proberen te genieten.

