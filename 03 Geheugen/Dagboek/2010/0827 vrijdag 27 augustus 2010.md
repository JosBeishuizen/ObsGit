# 0827 vrijdag 27 augustus 2010
Gisteren eufoor na het bericht dat Bronzwaer geen reden zag tot ongerustheid en gewoon het afgesproken consult van komende woensdag wil afwachten om de zaak uitgebreid te bespreken. Gisteravond gegeten bij Klokspijs, samen met Gerrie, Jochem en Lennart. Ik vond het zelf een fijne avond maar AC floot mij terug op de fiets: teveel gepraat, te weinig geluisterd. Terug met beide benen op de grond. Ik liep de afgelopen dagen met het dankbare gevoel rond dat ik in ieder geval 60 jaar gelukkig ben geweest. En dat ik mag terugzien op een leven waarin ik mijn best heb gedaan voor mijn omgeving en er ook wel veel  plezier in heb gehad. Dat gevoel hielp mij over mijn ongerustheid voor de toekomst heen. Nou, ik wil dat gevoel wel blijven vasthouden, hoezeer ik ook in veel opzichten heb gefaald. Hoe slecht ik ook ben in veel opzichten:
 
1. Niet luisteren, alleen maar praten
2. Geen smaak, in allerlei opzichten
3. Geen discipline
4. Geen doorzettingsvermogen
 
Nou ja, dat zijn een paar wezenlijke tekortkomingen. En zo zou ik nog een tijd door kunnen gaan. Gewoon het verwende mannetje waar Dirk de Grooth al zo onbedaarlijk moest bulderen toen ik een keer bij een partijtje voetbal voor de garage in Winschoten wilde stoppen omdat ik achter adem was.
 
Wat betreft de hartklep: ik heb nu mijn kruit verschoten als het gaat om het mobiliseren van mededogen. Te vroeg iedereen erbij gesleurd. Nu is het te laat en moet ik het vervolgtraject alleen torsen. Nou ja, dat is misschien wel een goede leerschool. Ik zal proberen om mijn kiezen op elkaar te houden en eigenlijk alleen maar vragen te stellen. Hoe moeilijk, dat moet het zijn. Smaak ontwikkelen, dat kan ik niet meer. Het enige wat ik op dat punt kan doen is matigheid betrachten, onsmakelijkheid voorkomen, met name in de zogenaamde grappen die ik maak.
 
Vandaag wordt Berend 22 jaar. Het gaat wel goed met hem hij is bezig een man te worden. Hij is gelukkig niet zo verwend als ik.