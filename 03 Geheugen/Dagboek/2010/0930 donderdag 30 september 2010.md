# 0930 donderdag 30 september 2010
Barcelona. Gisteravond volgens plan vetrokken om vijf over half zeven. Helaas ben ik in de haast de uitgeprinte papieren (instapkaarten en papieren van de hotelreservering) vergeten in de tas te stoppen. Dankzij de computer en de printer op  het vliegveld alles toch weer in orde gekomen. In het transavia vliegtuig betaal je negen euro voor twee sandwiches, maar we gaan met onze tijd mee. Er is een 24 uurs staking gaande in heel Spanje vanwege de economische crisis maar ons vliegtuig kan gewoon landen in Barcelona. We duiken in een taxi en zijn al om half 10 in het hotel. Prima sfeertje, onze kamer op de vijfde verdieping, houten vloer en verder lekker ruim. 

Nog even de straat op en terecht gekomen in een druk café. Eerst empanadas en daarna een speciaal gerecht van aardappels, niet slecht na de Transavia sandwiches. Heel gezellige sfeer, veel studenten. 

Vanochtend nog even een slinger gegeven aan het projectvoorstel voor besteding van de convenantsgelden. Om negen uur ontbeten waar we Ton de Jong tegen het lijf lopen. Ton gaat morgen een keynote geven op de Stellar conferentie. Ton blijkt een ervaren Barcelona ganger te zijn. 

Na het ontbijt vanuit ons hotel richting de oude stad via de Mercato San Antoni. Heel vers fruit en andere heerlijkheden. Op een mooi langwerpig plein met veel palmbomen, de Rambla Raval, nog de sporen van een demonstratie vanwege de staking. Het lijkt alsof men slaags geraakt is. Met 40% werklozen onder de jongeren is het wel te begrijpen dat men wanhopig wordt. 

We komen terecht in het voormalige stadsziekenhuis, waar Gaudi na zijn tramongeluk is opgenomen en overleden. Het is sinds de dertiger jaren niet meer in gebruik als ziekenhuis, nu als bibliotheek. Mooie oude gewelven. De foto's aaan de muur geven een goed beeld van de slaapzalen en spreekkamers en operatiekamers van vroeger.

Barcelona is zo'n stad waar je je op donderdagochtend om 10 uur meteen thuis voelt. We lopen naar een oude Romaanse kerk met klein klooster, de Esglesia de Sant Pau del Camp. Dat Spaans ligt niet gemakkelijk in de mond, en dan is het nog niet eens Spaans maar Catalaans. Prachtig stil kerkje, met verstild Gregoriaans gezang door de gewelven, weliswaar uit een luidspreker maar toch heel meditatief. 

Terug in de stad via de Rambla en de Plaça Reial en ook nog met de metro naar Barceloneta. Daar hebben we op terras aan de zee een lekkere vis genuttigd. Zodadelijk naar het strand waar Anne een duik gaat nemen en ik ga genieten van de siesta. 

Uiteindelijk hebben we alle twee gezwommen. Water was heerlijk, zeker als je bedenkt dat het 30 september is.

's Avonds gegeten met Ton, Karl, Stefan, Donatella en Manuela. De laatste twee allebei uit Genua, het instituut waar ook Vittorio Midoro heeft gewerkt. Hij is net met pensioen gegaan.

