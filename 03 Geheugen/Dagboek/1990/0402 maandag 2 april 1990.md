# 0402 maandag 2 april 1990
Vanavond een mooi concert gehoord in de Kleine Zaal: Orlando Kwartet met Isabella van Keulen, Haydn, Beethoven, Brahms. De stand van zaken: moeizaam geworstel, te weinig afstand, zelfvertrouwen, concentratie. Onvoldoende scheiden wat belangrijk en onbelangrijk is. Overigens: de kinderen gezond. Artikel over diss af en bij Frances en Andries. Morgen naar Ala. College Functieleer II voor tweedejaars was een redelijk succes, eens zien hoeveel studenten het in september oplevert. Hoge werkdruk, te weinig slaap. Ik neig bepaald tot uitschieters en schiet niet zelden een bok, waarover later spijt. Dit gelamenteer moet een eind hebben. Zoeken naar afstand, relativering, scheiden tussen belangrijk en onbelangrijk. Ik weet niet hoe het moet. 

Berend: begint enorm te praten, zegt alles na, wordt iets rustiger maar kan als hij moe is ('s avonds tijdens het eten) flink te keer gaan. Sara: is meestal heel zorgzaam en poeslief, maar kan soms lekker knijpen of bijten, toont zich daarover niet bijster onder de indruk. Cathrien: na het logeerpartijtje bij Anne's ouders voorbeeldig, steeds opgewekt. Gaat nog steeds goed. Af en toe inzinking. We houden vol. 