# 0319 maandag 19 maart 1990
Je werk, je gezin, je vriendschappen beschouwen als iets heiligs, iets dat je volledige toewijding vraagt, je leven, je tijd opvatten als iets waarmee geen seconde gespot mag worden. Voor veel mensen is dat misschien heel vanzelfsprekend. Dat gaat automatisch, ze zijn er expert in. Ik blijf hierin een beginneling, ik moet steeds opnieuw mijn weg zoeken en na een val proberen weer overeind te komen. En dan ook nog zoveel afstand bewaren dat je erom kunt lachen. Ik probeer dat Cathrien te leren, de betekenis van "Geeft niks hoor". Ze snapt het wel en heeft er ook steun aan. 

Gisteren in de Engelse kerk op het Begijnhof een stukje uit het N.T. gelezen, 1 Johannes zoveel. Ik moet het nazoeken maar de passage luidde ongeveer: Je tegenstanders jagen machtige goden na. Jij hebt een God achter je die sterker is dan al die andere goden (de liefde overwint alles). Ik mis het vertrouwen dat daarbij hoort. Ik begin niet aan deze maandagmorgen in de zekerheid dat ik mijn tijd voor 100% aan heilige doelen zal besteden. EÃ©n ding weet ik wel zeker: het zoeken naar de goede weg laat je niet los. Ik zal me steeds opnieuw (achteraf)  ongelukkig voelen bij een doodlopende zijweg. Misschien moet ik daarmee tevreden zijn.  