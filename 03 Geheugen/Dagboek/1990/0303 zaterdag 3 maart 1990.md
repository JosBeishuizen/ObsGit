# 0303 zaterdag 3 maart 1990
Voornemens voor het weekend:

- Lezen in Tuinfeest
- Krant lezen
- Met Cathrien naar Van Tongeren
- Met Cathrien spelletje doen met dobbelsteen en notenbalken
- Kwarkdeeg maken
- Vanavond gezellig eten met Piet en Freke Litjens
- Lezen in Induction
- Schrijven aan algemene discussie van artikel over diss.
- Volkskrant en Intermediair nalezen op advertenties
- Naar de kerk

Terwijl de Bartensz Zee wordt leeggevist en de zeehonden zo dicht onder de kust naar vis zoeken dat ze verstrikt raken in de netten van de vissers, fluiten buiten de vogels aan het begin van de nieuwe dag en speelt de Wiener Philharmoniker o.l.v. Leonard Bernstein het tweede pianoconcert van Brahms. Bernstein is zeer ontroerend: met kinderlijke verrukking. Hij is in staat geweest om zichzelf zo klein te maken dat hij als een kind is geworden. Ik wilde dat ik dat ook kon bereiken. Frijda: kwaadheid is de emotie die volgt op aantasting van je autoriteit. Klopt bij mij: veel te vaak voel ik mij aangetast in mijn autoriteit, m.n. door de kinderen. Hoe kom ik daar vanaf? Door mij "zelf" zo klein mogelijk te maken dat het zelf niet naar buiten uitsteekt zodat anderen er schade aan kunnen toebrengen. Mijn "zelf" is te groot. Hebben we iets aan deze gedachtenspinsels? En hoe dan met het pessimisme?