# 0615 maandag 15 juni 2009
Even een paar nachtelijke observaties. Terug naar de laptop, nu de tablet (het beeldscherm) stukgevallen is tijdens de fietstocht naar Dien de Boer. De leergang van afgelopen week heeft wel stevige sporen achtergelaten. Het opsporen van belemmeringen heeft niet alleen tot een soort catharsis geleid bij een aantal medereizigers maar bij mij zelf een negatief beeld gecreëerd. Dat bestaat ongeveer uit de volgende ingrediënten. 

1. Ik leef teveel in mijn hoofd, in plaats van in mijn gehele lijf, hart en buik dus. 
2. Dat leven in mijn kop heeft een oorsprong en heeft consequenties. 
3. De oorsprong vormen de ruzies van vader en moeder thuis, zeer angstaanjagend, leidend tot blinde paniek. 
4. Jezelf terugtrekken uit de sociale omgeving, gaan leven in je hoofd. 
5. Uit angst voor vaders woede goed gaan presteren op school. Dus vooral je kop verder ontwikkelen. 

Misschien nog meer, maar voorlopig even dit. Dit lijkt een vrij negatief beeld van mijzelf op te leveren. Een man zonder gevoel, die alleen maar vanuit zijn ratio leeft. Die zijn medemensen niet echt kan bereiken omdat hij altijd maar weer alles beredeneert. Die ook in een sociale omgeving altijd als buitenstaander opereert, omdat hij zich er niet bij hoort voelen. Opgesloten in zichzelf. 

Ik weet niet of dit beeld klopt. Anne-Carien vindt in ieder geval van niet. Zij vindt dat ik wel degelijk een gevoelige kant heb en die ook weet te tonen, ook de gevoelige snaar bij de ander weet te vinden. Daar zit ik dus met verschillende ideeën over mezelf. Wat ga ik daar de komende zomer mee doen:

a. Veel lezen, Iris Murdoch bijvoorbeeld. 
c. Drie gesprekken met Dien de Boer om deze lijn verder te verkennen 
d. Kijken of ik hierover een keer met Janny kan praten. 
e. Proberen een beetje flink te blijven en niet in zelfbeklag te vervallen. 
f. Duidelijk voor mijzelf uit te stippelen wat mijn toekomst bij het Onderwijscentrum is en wat mijn rol in de organisatie is. 
g. Anne-Carien vooral met meer gevoel te benaderen.