# 0523 zaterdag 23 mei 2009
Gisteravond gegeten bij George met Mercia, Jabulani en Cathrien. Voor het eerst gesproken met Jabulani, vriendelijke en goedlachse vierdejaars geneeskunde. Hij gaf ons drie mooie kunstwerkjes, wij hadden voor hem een mp3-speler meegenomen. Door al het gegiechel kwam het gesprek eerst niet goed op gang, maar op een goed moment kregen we het over de toekomst. Zowel George als Jabulani waren positief over de toekomst van Mozambique. Jabulani zag in Beira al een enorme vooruitgang, gelet op de rotzooi op straat. Dat vinden wij nu nog steeds vrij opvallend, zeker in de armere wijken, maar kennelijk is het vroeger veel erger geweest, ook op het strand. Bijzonder dat Jabulani straatvuil als indicator voor groei ziet. We hebben vandaag nog aardig wat zon gezien. Met Cathrien vanochtend vanaf de vuurtoren een uur naar het noorden gelopen. En weer terug. Vrij veel mensen op het strand, vrouwen die naar schelpdieren zoeken op de waterlijn, vissers, sportmensen, spelende kinderen. Cathrien was wel in een enigszins bedrukte stemming. Zo veel werk te doen, geen goede taakverdeling waardoor heel veel werk op Cathrien neerkomt. Anne probeerde Cathrien duidelijk te maken dat het echt niet haar verantwoordelijkheid is om alles in orde te krijgen. Je grenzen stellen, dat is haar (en mijn) zwakke kant. Lekker geluncht bij de enigszins decadente Clube Nautico, nog even aan het strand gezeten. Nu hier thuis bij Peter zit Cathrien nog aan haar tekst te werken voor het Epi Info blok. Kan ik er nog even naar kijken voor we morgen weggaan. Afscheid komt nu wel dichtbij. Jabulani: penfriends, brieven schrijven George: streetcar races, oom in papier Nu nog even de airco aan om de ergste warmte uit de slaapkamer te verdrijven. Cathrien slaapt hier. Nog even geholpen. Vanavond gezellig gegeten bij Binesh aan zee.