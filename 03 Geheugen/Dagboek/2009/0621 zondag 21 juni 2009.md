# 0621 zondag 21 juni 2009
Freek de Jonge (bijna 65) houdt 13-jarigen voor: vertrouwen, discipline, concentratie. Iris Murdoch (1968) schrijft in The Nice and the Good over een jonge vrouw van 27, na kunstacademie vakleerkracht beeldende vorming op een basisschool geworden: "that her life as a student now seemed to Jessica to have been substanceless, seeming in retrospect like a rather casual drunken party. She had been to bed with a number of different boys. She had tried out a number of new and fashionable ways of painting. No one had tried to teach her anything" (p. 83). Maakt indruk, deze tekst. Het grote risico van het nieuwe leren: gebrek aan aandacht, liefde, respect voor de student, leerling. Het is geen kenmerk maar een risico. De goede docent zal in de context van de Community of Learners juist veel aandacht aan elk studentlid van de community besteden, niet alleen waar het diens kennisontwikkeling betreft maar ook als het gaat om het leer- en ontwikkelingsproces zelf. De hele mens om zo te zeggen. Eigenlijk zou elke docent 's avonds voor het slapen gaan zichzelf de vraag moeten stellen: wat heb ik ze vandaag willen leren, hoe heb ik dat aangepakt, wat heb ik bereikt, hoe kan ik het de volgende keer beter aanpakken. 

Zomer in Egmond, heerlijk rustig weer. Geen ekklesia, "Laat mij maar zingen" klinkt, Anne werkt in de tuin, Sara en Berend in Amsterdam, Cathrien in Beira. Onrust in Teheran nadat de conservatieven de verkiezingen hebben gestolen of gewonnen. 