# 0425 zaterdag 25 april 2009
Lieve Cathrien,

Met de prachtige Handel muziek (Scherza Infida uit de opera Ariodante van Handel, gezongen door Sarah Connolly, vorige week getipt door Jan en Marty) probeer ik even een mail aan je te schrijven.

De cursus was toch wel indrukwekkend, ik heb me er aan overgegeven. Donderdag in de kring, om de beurt iedereen een vooreen in het midden. Verwoorden in één zin wat je doel en passie in je leven is. Daarna een stuk of vijf mensen aanwijzen die in een kleine kring om je heen gaan staan en iets over je zeggen. Dit alles met veel rustig ademhalen, concentratie op je "plek" ergen ter hoogte van je middenrif. Ik zei: ik zie de wereld om mij heen als een vrolijke en gelukkige klas. Ik wil graag dat de leerlingen zich ontwikkelen en wil daar graag een handje bij helpen. Reacties van de vijf om mij heen: onbaatzuchtig, kwetsbaar, spritualiteit, dicht bij jezelf, authentiek, zorgzame vader, eruditie, liefde, betrokkenheid. Nou ja, toch wel ontroerend. Gisterochtend gesprekken met individuele "coaches", over het verschil tussen doen en zijn. Een van de coaches met wie ik een langer gesprek heb gevoerd vindt dat ik teveel in mijn hoofd zit, te veel uitga van "doen is ertoe doen, is belangrijk gevonden worden. Vandaar: meer "zijn", niet altijd meteen "doen". In een vervolggesprek gisterochtend kwam het op het woord "gulheid". Ik noemde de scene in La meglio Giuventu, waarom Nicolo (de dokter) met zijn inmiddels volwassen dochter praat. Zij wil haar moeder (de Brigate Rosse terroriste), die uit de gevangenis is gekomen, niet opzoeken. Nicolo vraagt zijn dochter: "Ben je gelukkig?". Ze zegt volmondig ja. Hij zegt: "Dan is het nu de tijd om gul te zijn". Ik vind dat zo'n ontroerend moment. Ik vertelde dat gisteren aan Aleida en begon prompt te janken! Dat gebeurde nog een keer, in een tweede gesprek met een zekere Jos. Ik vertelde dat Berend zich sociaal zo goed ontplooit, dat we ons er zorgen over gemaakt hebben, dat het nu opeens gebeurt, nu hij op jouw kamer woont. Aleida's commentaar: Je geeft je liefde als door de snorharen van een muis, je zou meer liefde met je armen moeten geven. En je zou de de angstige muis in jezelf, die bang is voor onzekerheid en chaos, meer moeten erkennen en accepteren. In het tweede gesprek met Jos ging het over de heftige ruzies die mijn ouders vroeger met enige regelmaat hadden. Veel geschreeuw. Ik was nog een kind van 10 - 12 jaar. Ik was echt ontzettend bang tijdens zo'n ruzie. Heb daar een levenslange angst voor ruzies aan overgehouden, een onvermogen om ruzie te maken. Afweer: met je hersens jezelf veilig stellen, zeker tegenover mijn vader, die nogal dictatoriale trekjes had. En bij ruzies koortsachtig zoeken naar een oplossing, ook weer vooral met je hersens.

Nou, je merkt, ik ben om wat de cursus betreft. Heb een heel aardige, oudere vrouw, als coach gekregen, ga beginnen in juni. Het openlijk heel aardige en lieve dingen tegen elkaar zeggen is wel bijzonder in deze leergang. Ben ik inderdaad niet gewend en vind ik ook wel een beetje overdreven soms. Maar dat zijn de snorharen.

Aan het eind van de afsluitende vrijdagochtend heb ik een kort fragment uit een gedicht van Rutger Kopland voorgelezen. Stond bovenaan de overlijdensadvertentie voor Martin Bril die de Volkskrant zelf had geplaatst:

Zoek tussen stenen het spoor omhoog
en volg dit, het zal steil zijn en zwaar
maar boven is schaduw,
in de verte zal men het dorp zien
dat men verliet.

Mooi hè. Nu jij. Veel dank voor je hartverwarmende mail. Ik print hem uit en stuur hem op naar Gerrie. Fijn dat je een visum hebt! Is die verklaring van goed gedrag nu nog nodig? We gaan achter de stemvorken aan. Wat fijn dat we in het guesthouse kunnen logeren. Dat project van Irma Maria Augusta, daar zullen we zeker in de familiekring voor werven. Ik kan het natuurlijk ook in de ekklesia aan de orde stellen, of wil je dat niet? Als we jouw mail uitdelen trekt iedereen de portemonnee, dat weet ik zeker.

Lieve Cathrien, ik ga stoppen want ik moet naar de Dirk en de bakker en de markt. Het is zaterdagochtend en mama zit nog in de Warme Bronnen (Warm Springs). Een hele dikke zoen en omarming, liefs, papa