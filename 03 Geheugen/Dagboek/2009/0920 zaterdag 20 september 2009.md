# 0920 zaterdag 20 september 2009
Zondagochtend. Even een notitie in de geheel nieuwe omgeving van Pianello. Modern gebouw, alles prima voorzien. Midden in de Apennijnen, 600 meter hoog. Een stuk frisser, rond de 20°. Zwemwater 19°! Zon en wolken, in de zon nog heerlijk warm. Omgeving is zeer rustgevend, echte zondagochtendsfeer. We zitten op de grens van een natuurpark. Heel groen met frisse weitjes. Ons vakantieoord is ook een soort klein conferentieoord met gemeenschappelijke ruimte. Op dit moment verblijven hier ook een stuk of vijf geestelijk gehandicapte volwassen mannen en vrouw met hun begeleiders, ongeveer één op één. Vrolijke oerwoudgeluiden en stemmen uit de gemeenschappelijke ruimte waar nu (10:47) wordt ontbeten. 

Gisteravond prima gegeten in een albergo hier vlak bij op 300 meter afstand. Een een gezellige sfeer in de eetzaal, en prima maaltijd. Wel heerlijk hier voor een laatste week. Nog even lekker uitrusten voor het werk weer start. We hebben hier geen Internet dus de communicatiemogelijkheden zijn beperkt. Zaterdag zijn we weer thuis. Kunnen dus helaas niet skypen met Cathrien vanavond. 

Gisteravond nog even gesproken over mijn onzekerheden van het moment. Ik heb eigenlijk niet zo'n zin om er nu uitgebreid op in te gaan. Anne vindt dat ik een avondje met Lex moet gaan eten. Lijkt mij wel wat maar ik weet niet of het zo'n goed idee is. Lex houdt altijd beheerste afstand, wil dat volgens mij niet echt veranderen. Misschien eerst maar eens een avondje met Sam doorpraten. Mogelijke gespreksonderwerpen met Lex zouden kunnen zijn: (1) Hoe breng ik mijn takenpakket nog meer in de gewenste richting. (2) Hoe gaan we om met geluiden als van Verbruggen: onderwijsvisie is meer iets voor een fotomoment dan om serieus te worden genomen. Wat vinden we nu echt de kern van ons onderwijsbeleid. (3) Budget Onderwijscentrum: hoe om te gaan met projecten als Hoe Beter Hoe Meer. Hoe kunnen we onze eigen beleidsruimte creëren. 

Toch nog even de "personen" van Čapek. Welke spelers zitten er bij mij om de tafel? In ieder geval 

1. De Tobber, op dit moment zeer actief en prominent 
2. De Hypochonder, ook zeer actief 
3. De Doodgewone, gelukkige man 
4. De Evenwichtige Samenbinder, te weinig uitgewerkt, misschien niet echt aanwezig in deze vorm. Ik bedoel dat ik mensen bij elkaar kan houden, in een vergadering goed leiding kan geven aan de besluiten, conclusies kan formuleren op basis van consensus 
5. De Overtuiger, wordt genoemd in jaargesprek.