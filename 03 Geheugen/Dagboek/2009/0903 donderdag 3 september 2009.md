# 0903 donderdag 3 september 2009
Eerste vakantiedag. Desondanks zeer gedeprimeerd. Misschien door slaapgebrek, maar ook door de gebeurtenissen van de afgelopen week. Vorige week een succesvolle EARLI conferentie met ruim 2000 deelnemers. Gebouw beviel goed, inhoud goed, goede programmering. Ben gekozen tot president van EARLI! Toch wel een ontzettend mooie afsluiting van mijn academische loopbaan. Op het werk negatieve kritiek over het Onderwijscentrum. Problemen met het budget van 2010. Toch zijn Lilian en Marcel hard bezig om het budget in orde te krijgen. Het Jaarplan is in een gevorderd stadium. Kortom, we zijn hard bezig om het nieuwe jaar weer goed opgestart te krijgen. Iedereen werkt hard, ik kreeg een fles wijn mee van het bedrijfsbureau voor de vakantie. Zeer aardig. Er is dus veel reden tot dankbaarheid. Het risico om de negatieve signalen enorm uit te vergroten is enorm. Omdat ze erg bedreigend lijken. Bedreigend voor wat eigenlijk? Voor je eigen hachje, daar gaat het uiteindelijk toch om. Misschien moet je proberen om dat, juist dat, de angst voor je eigen toekomst, los te laten. Het vertrouwen in de mensen om je heen niet verliezen. Maar juist op basis van het vertrouwen in anderen en in jezelf doorgaan. Vertrouwen in God, vertrouwen in de anderen, vertrouwen in jezelf, daar ging het toch om? Zeg het nog eenmaal tegen jezelf. Jij bent een boom, geplant aan levend water, Die goede vruchten geeft En jij zult niet verdorren vóór je tijd. Wat je ook doet, het zal gedijen.