# 1222 dinsdag 22 december 2009
dinsdag 22 december 2009 -- Sterfdag van Meindert

Herinneringen aan Meindert van Jos
Meindert is voor mij in de eerste plaats mijn geleerde broer. Toen ik in de zesde klas van de middelbare school zat gaf hij mij twee boeken te lezen. Introduction to Psychology van Hilgard, en De Mening van de Psycholoog, van John van de Geer. Daarmee was mijn studiekeuze snel gemaakt: psychologische functieleer, net als Meindert. Tijdens mijn studie gaf hij mij boeken en artikelen te lezen. Hij stuurde kranteknipsels, voorzien van gedetailleerd commentaar. Het ging natuurlijk over onderwijs, van realistisch rekenen tot de onderwijspolitiek van de Partij van de Arbeid. Meindert had uitgesproken opvattingen over wat in het onderwijs deugde en niet deugde. In de periode van het kabinet Den Uyl en het ministerschap van Van Kemenade was hij enthousiast over het onderwijsbeleid. Het geleidelijk terugdraaien van de middenschool beschouwde hij als een verkeerde ontwikkeling.

Na mijn promotie, net als Meindert bij Sipke Fokkema, vatten we het plan op om gezamenlijk een onderzoeksproject te starten. Dat werd het rekenonderzoek waarop aanvankelijk Guus Mannaerts aan het werk ging en later Emiel Felix is gepromoveerd. Sipke Fokkema was promotor, Meindert en ik waren de copromotoren. Meindert was de expert, en ik was er om de grote lijnen in de gaten te houden. Ik herinner me sessies aan het eind van het traject toen Emiel Felix in nachtelijke uren hoofdstukken produceerde die we dan met ons vieren bespraken. Meindert leverde uiterst gedetailleerde kritiek die Sipke Fokkema als promotor dikwijls niet helemaal kon bevatten. Dat leverde geprikkelde reacties en een vragen om verder uitleg op. Ik probeerde het gesprek met enige diplomatie in goede banen te leiden en zag vanuit mijn ooghoek de vermoeide promovendus zachtjes in slaap sukkelen.

Drie eigenschappen van Meindert blijven mij bij. Meindert was als wetenschapper en als docent grondig en veeleisend voor zichzelf en zijn studenten. Zoals hij als houtbewerker lang doorging met polijsten, zo was hij ook niet snel tevreden met zijn eigen teksten en met de producten van zijn studenten. Ook daar ging het schuren lang door. In de laatste fase van zijn loopbaan ging hij zich vrijer opstellen, vooral door zijn verblijf in Cambridge en door de waardering die hij daar en vervolgens ook hier in Nederland als ondervond.

In de tweede plaats was zijn drijfveer als onderwijskundige een sterke betrokkenheid bij leerlingen en studenten. Als begeleider was hij altijd praktisch bezig in het onderzoek, hij ging kijken op de scholen waar het onderzoek plaatsvond en voerde, als het even kon, het experimentele onderwijs zelf uit. Dat gold ook voor de dataverwerking. Leerlingen en studenten hebben erg veel aan zijn begeleiding gehad. Daarin was hij een voorbeeld.

In de derde plaats was hij iemand die op basis van ervaring en onderzoek koersvaste overtuigingen ontwikkelde. Daar hield hij ook aan vast. Hij kon zaken tot de bodem uitzoeken, zeker als hij het gevoel had dat er ergens met de data gesjoemeld was.

In die grondigheid, betrokkenheid en koersvastheid is Meindert voor mij als oudste broer een voorbeeld geweest. Vanochtend mailde Guus Mannaerts die in ons gezamenlijk rekenproject heeft gewerkt mij: “Ik herinner me vooral de manier waarop hij met jonge kinderen omging. Hij wist ze altijd een soort ‘thuis’ gevoel te bezorgen. Voor zijn kinderen en kleinkinderen moet hij een bijzondere vader en grootvader zijn geweest.” Bij die woorden sluit ik me graag aan. 

![[20091222 Advertentie Meindert.pdf]]