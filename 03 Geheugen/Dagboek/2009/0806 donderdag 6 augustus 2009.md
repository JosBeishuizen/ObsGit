# 0806 donderdag 6 augustus 2009
Lieve Anne, 

Even een mail om het gesprek van zojuist te beschrijven. Veel positieve indrukken die ik wil proberen vast te houden. Dien begon met complimenten, je ziet er goed uit, etc. Makker, waar gaan we het over hebben? Mijn voorstel: Over het werk, meer specifiek over mijn kwestie: hoe kom ik zover dat ik minder ballen in de lucht houd. Deze zomerperiode van werken is fijn: je ervaart hoe je eigenlijk zou willen werken. Reactie van Dien: mooi zo, je begint eindelijk te leven zoals je eigenlijk zou willen. Je moet nog een beetje meer vertrouwen krijgen. Je moet eigenlijk een beetje luier worden. Als je een probleem op je bureau of in de mail vindt dan moet je het oppakken en je afvragen: bij wie kan ik dit neerleggen? Zelf kies je ervoor om te gaan leven voor je visie, je beleidsadviezen, je wijsheid. Je voelt dat dat je bestemming is, je omgeving voelt dat ook en stimuleert je ook om die kant uit te gaan. Verwijzend naar het jaargesprek met het College. Commentaar van Dien daarop: wat goed dat ze je aansporen om je bestemming te kiezen. Mijn commentaar: Je bestemming, dat klinkt misschien wat gewichtig, maar toch, nadenken waar je naartoe wilt, en alvast een voorschot nemen op hoe je zou willen zijn, eigenlijk geeft dat een goed gevoel. Vertrouwen in jezelf en anderen is wel een belangrijke voorwaarde. Op mijn verhaal over Berend (eerst achter de computer, nu op kamers en in Cyclades) reageerde Dien: wat goed dat jullie de moed hebben gehad om hem zelf zijn weg te laten kiezen. Een mooi voorbeeld van loslaten. Probeer dat in je werk ook te doen. Op haar vraag: wat zou je eigenlijk willen bereiken? Mijn antwoord: (1) goed instituut op het terrein van hoger onderwijs onderzoek worden, (2) lesgeven aan ervaren docenten over hoe je nog een betere docent kunt worden. Over mijn zorg over het halen van de publicatie norm: daar moet je mee stoppen, die tijd heb je gehad, dat moet je anderen laten doen. Nou ja, wel een intrigerend gesprek. Dat leven in de richting van je bestemming, daar geloof ik zeker in. "Omdat Gij God zijt die mijn leven leidt", eigenlijk geloof ik daar heel erg in. Misschien wordt het tijd dat ik me daar meer aan over geef. Jij helpt daar trouwens ook heel erg in mee. Liefs en dikke kus, Jos