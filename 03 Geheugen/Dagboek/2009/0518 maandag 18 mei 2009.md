# 0518 maandag 18 mei 2009
Het is 04:57 en we zitten op miraculeuze wijze in de bus terug naar Beira. We rijden nu door de lege straten van Maputo. Hoe zijn we hier terechtgekomen? Het gelopen weekend hebben we doorgebracht in het Limpopo Park dat hier in het zuiden tussen de Limpopo rivier en de grens met Zuid-Afrika ligt, precies tegen het Kruger Park aan. De vader van Mercia is manager van het park, tenminste dat maakte ik op uit zijn verhalen en uit de manier waarop de parkmedewerkers hem benaderen, uiterst gedienstig bij het onderdanige af. Mercia en Cathrien hadden hun zinnen gezet op een bezoek aan Mercia's familie. Het was een heel gedoe om kaartjes (Mtn 1300 per stuk, terugweg Mtn 2600! Door 30 delen) te bemachtigen. Het leek aanvankelijk niet te lukken maar tijdens het eten op 14 mei bleek Mercia opeens toch 4 kaartjes versierd te hebben. De reis van ongeveer 1300 km begon op vrijdagochtend om 3 uur in de ochtend. Een vriend van Mercia bracht ons met zijn pick-up naar het busstation. We werden geacht om achterin de open bak plaats te nemen waar Cathrien al op de rand zat. Even slikken. Daarna de bus in voor een rit die om ongeveer half 6 eindigde in Macia, zo'n 200 km boven Maputo. De bus was overigens heel comfortabel met airco en prima stoelen. Een broodje als ontbijt en lulah (inktvis) met frieten als lunch. In Macia kwam de vader van Mercia ons afhalen met zijn comfortabele 4x4. Via Chokwe de laatste 180 km naar Massingir, de ingang van het Limpopo Park. De vader en zijn nieuwe echtgenote, een vrij jonge Deense, wonen in een kamp van huizen binnen het park. Wij werden ondergebracht in een mooie hut met rieten dak en veranda, twee bedden, een keukenblok, douche en toilet. Prima onderkomen. 's Ochtends heerlijk wakker worden met uitheemse vogelgeluiden. Volmaakte rust. Gezellig ontbijt waarbij de vader van Mercia in kort bestek de recente geschiedenis van Mozambique doornam. Opvallende observatie: het neerstorten van het vliegtuig van Samora Machel werd niet beraamd door de Zuid-Afrikaanse geheime dienst maar door Moskou. Daarna op safari door het park met twee landrovers. Helaas geen grote wilde dieren gezien, hornbills, zebra's, steenbokken, veel impala's, een wildebeest of gnoe, en een civetkat, die een groep impala's de stuipen op het lijf joeg. De natuur zelf was niet heel bijzonder, veel lage bosjes, waarin wel sporen van olifanten. 's Avonds barbecueën (tilappia's) en om het vuur zitten onder een werkelijk fascinerende sterrenhemel. Voor het eerst van mijn leven echt goed de Melkweg gezien. Opnieuw overnacht in ongeveer eenzelfde hut als de eerste nacht. 's Nachts werd Anne wakker van onduidelijk geritsel en gedoe buiten het huisje. Het werd geleidelijk aan steeds sterker. Uiteindelijk toch maar de zaklantaarn aangeknipt. Bleek er vrij flinke muis aan Anne's rugzak te knagen. Ik kon de muis niet verjagen maar de rust keerde toch weer. De volgende ochtend weer gezellig ontbeten, waarbij Mercia's vader verhalen vertelde over zijn grootvader die er wel 23 vrouwen op na hield. Een Marquez-achtig verhaal. Na het ontbijt spullen opgeruimd en teruggekeerd naar het huis van de vader van Mercia. Hij bracht ons vervolgens naar Chokwe waar het spannendste deel van de reis begon. Eerst naar Maputo met de chapa, 200 km met z'n 25en in busje, echt als haringen in een ton. Van Dis heeft ook wel eens zo'n ervaring beschreven, ik meen in China. Rond kwart over vier waren we in Maputo, op een mega busstation met allemaal chapa's en grotere bussen. Een onoverzichtelijke chaos. Al snel kwam Virgil, de broer van Mercia, ons ophalen. Alweer een pickup. Dit keer gingen Anne, Cathrien en Mercia in de laadbak en nam ik plaats in de cabine naast de chauffeur. Een flinke sightseeing tour langs alle bezienswaardigheden in de stad. Uiteindelijk nog een flink stuk over de snelweg, niet aangenaam voor de passagiers in de laadbak. We kwamen aan bij de moeder van Mercia, die in kleine woning in een buitenwijk van Maputo verblijft. Zij heeft vier jaar geleden een hersenbloeding gehad, is er wel van hersteld maar maakt toch een sneue indruk. In hetzelfde huis bleken ook de vrouw en de 8 maanden oude baby van Virgil te wonen. De woonkamer werd in beslag genomen door een reusachtig bankstel en mega tv. De moeder van Mercia had een lekker maaltje voor ons klaargemaakt, maar ze leek toch niet raad te weten met ons bezoek. Dat ze geen woord Engels sprak maakte het contact ook niet gemakkelijker. We besloten om terug te gaan naar Maputo om te gaan slapen in het ouderlijk huis van Mercia dat nog steeds in bezit van de familie is. Zo gezegd zo gedaan. Het grote, lege huis maakte iets duidelijk van de ingewikkelde situatie in het gezin van Mercia. Toen we ons bed aan het opmaken waren bleek opeens dat de broer van Mercia nog geen kaartjes voor de bus had gekocht. Ze zijn er met z'n drieën nog achteraan gegaan maar kwamen zonder resultaat terug. Toen lagen Anne en ik al op een oor. Vanochtend om 3 uur met de taxi naar het reisbureau waar de bus al klaar stond. Er bleken geen vrije plaatsen meer te zijn maar we konden wachten om te zien of er mensen eventueel niet kwamen opdagen. Spannende minuten. Op het laatste moment kwam er nog een team van sportmensen aanrijden en onze kansen leken verkeken. Maar zowaar, er bleken nog precies vier plaatsen over en we konden mee! Om half 5 reden we weg. Nu, na opnieuw 1200 km en zo'n 15 uur zijn we bijna terug in Beira.