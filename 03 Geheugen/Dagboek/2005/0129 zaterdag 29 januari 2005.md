# 0129 zaterdag 29 januari 2005
Even mail checken en dan naar de stad. 

We zijn intussen gearriveerd op het vliegveld, in afwachting van het vliegtuig naar Bahir Dar. Heerlijk zacht weer vandaag, geen felle zon maar wel een zacht briesje. Ik vind het weer werkelijk paradijselijk hier. Ik hoop dat het bij het Tanameer ook goed is. 

Het is nu kwart over zeven, net terug van een tocht over de markt van Bahir Dar, langs de pelikanen, langs de Blauwe Nijl, langs het buitenhuis van Haile Selassie, en langs een Mariakerk, waar vandaag een feestdag voor Maria werd gevierd. Maria als de ladder naar de hemel, als degene die de poorten van de hemel weer open heeft gemaakt, aldus onze jonge en zeer spraakzame gids, student medicijnen, Tesfaie, bijgenaamd Fish. De markt was de eerste echte onderdompeling in Afrika. Veel graan, vooral tef, dat de mensen zelf (laten) vermalen en verwerken tot koeken of pap. Verder natuurlijk fruit, uien, knoflook (fijngemaakt en gemengd met gember) en veel verschillende soorten kruiden.

Even het verhaal van de jongen, die mij aansprak op de heuvel met het mooie uitzicht over de Blue Nile. Zijn naam: Herar of zoiets. Leeftijd: 16 jaar, hoogste klas middelbare school. Moet nog twee jaar en kan dan gaan studeren. Wil het liefste geschiedenis of aardrijkskunde gaan studeren en dan leraar worden. Plaatsing hangt af van eindexamencijfers. Kandidaten met hoogste cijfers gaan naar Universiteit van Addis Abeba. Vader gesneuveld in de oorlog met Eritrea. Jongen woont met zijn moeder en twee broers en zusje van 10 bij grootouders op een boerderij. Ze bezitten twee ossen. Hij combineert werk op school met helpen op boerderij. Moeder kan misschien een schoonmaakbaan krijgen in hotel voor birdwatchers dat in aanbouw is bij de oever van de Nijl. Herar geeft me een briefje met naam en e-mail adres, en vraagt of ik de foto naar hem wil opsturen. Volgens Mike proberen veel kinderen zo contact te krijgen met Europeanen. Vanwege het geld maar vooral vanwege de mogelijkheid van langduriger contact.