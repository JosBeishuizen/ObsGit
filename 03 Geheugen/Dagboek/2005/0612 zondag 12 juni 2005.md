# 0612 zondag 12 juni 2005
Zondagochtend, rustig want Anne is met Wenneke in Egmond en de ekklesia is al aan de zomerslaap begonnen. Ik slaap weer goed en heb alle mails, 400 stuks, opgeruimd. Krijg het gevoel de boel weer een beetje onder controle te krijgen. Zeker wanneer ik vermaak en computer voortaan strikt gescheiden houd en steeds probeer treintjes te laten rijden door de dag heen. Het treintje van dit moment is het dagboek. Nog maar weer eens alles op een rijtje gezet.

1. Uitgangspunt is dat ik mijn leven in dienst van een buiten mij liggende bestemming wil leven. Ik noem dat God, meer in het bijzonder de God die via de Bijbel tot ons komt. Uit de Bijbel heb ik geleerd dat God mij beschouwt als een boom geplant aan levend water, en dat ik buiten Hem niemand ben (ver weg van U is het geen leven, U ontrouw zijn is niemand zijn). Ten diepste deel ik dit uitgangspunt met Anne. Mijn steeds opspelende neiging om me over van alles en nog wat schuldig te voelen gaat daar wel tegenin.

2. Ik ben gelukkig, zowel op de korte als op de lange termijn. Op de lange termijn zijn er ontzettend veel zegeningen, Anne en de kinderen en alle mensen om mij heen, een fantastische baan, een heerlijke plek om te leven in Amsterdam. Op de korte termijn zijn er veel hoogtepunten, dingen die lukken, naast de dingen die misgaan. Hoge werkdruk en vermoeidheid maken je wel vaak ongelukkig.

3. Ik heb een probleem met plannen. De beste oplossing is plannen en tegelijk de boel een beetje z'n eigen gang laten gaan. Lijstjes o.k., maar niet ongelukkig worden als ze niet afkomen. Naast de plannen vooral ook de uitvoering ("treintjes") intensief beleven. Ik neem structureel te weinig tijd om te lezen en te schrijven. Dat moet echt beter. 

Deze week wordt een lastige week: Vellinga en decanen, start met Vink, brief naar Lubberding, gesprek over structuur Onderwijscentrum. Nou ja, op elk van de punten vind ik dat ik een weloverwogen standpunt heb. Zien wat er van komt.