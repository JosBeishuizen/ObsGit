# 0625 zaterdag 25 juni 2005
Bachs Leipziger Choräle geven zo'n enorme rust en doen je zo terugkeren tot jezelf, hoe belangrijk is een kwartier van deze muziek per dag. Eigenlijk moet je nu ophouden met denken. Maar toch even terugblikken op het lustrumsymposium De Vrolijke School van gisteren. Wat er heel positief aan was: de vrolijke sfeer, de passie, het enthousiasme van de leerlingen, de docenten en collega's, de enorme inzet van de collega's Joop en Gerrie, maar ook Lisette. De al bereikte resultaten, de veelheid aan gegevens die al verzameld zijn en geïnterpreteerd kunnen worden. Ook heel positief de contacten met de gemeente Amsterdam, Saskia Groothuizen, heel waardevol. Het contact met Trouw levert hopelijk wat positiefs op. Minpunten waren er eigenlijk niet. We hebben Ad Valvas gemist, de contacten met Hans Buijze blijven stroef, maar misschien verwacht ik van hem als rector ook veel te veel. Destijds heb ik met de rector van het Cals helemaal niet veel contact gehad. Kansen liggen er te over: verzilveren van het enthousiasme, ook bij de rector, uitbouwen van de ervaringen, schrijven. Bedreigingen zitten in het niet profiteren van de opgedane ervaringen en het wegebben van het enthousiasme, het niet kunnen vasthouden van het momentum.