# 0417 zondag 17 april 2005
Heerlijk voorjaarsweer in Egmond. Het gras is gemaaid, Anne snoeit verder in de tuin, ik ga even dit dagboek bijwerken, een brief aan Joan schrijven en een manuscript lezen dat beoordeeld moet worden. Vrijdag hebben in Driehuis-Westerveld afscheid genomen van Dick. Joan had gevraagd of ik de afscheidsbijeenkomst wilde leiden. De hele aula zat vol, zo'n 300 mensen, familie (onder wie Dick's ex Margot en hun dochter Sannie, en Dick's drie broers en twee zusters), vrienden (onder wie Huub) en collega's, zowel van Dick als van Joan. Eerst sprak Joan, erg warm en herkenbaar, over hun eerste ontmoeting, over het getuttel en de humor van hun 17-jarige relatie. Daarna las Frans Schouwenaar een mooi gedicht van Lodeizen voor. Daarna speelde Theo een mazurka van Chopin. Een collega van de Educatieve Faculteit en medebewoonster van de woongroep op de Lairessestraat volgden. Daarna ikzelf (zie verderop), Margot (kordaat) en Sannie (over hoe trots Dick was dat ze als 8-jarig meisje ging voetballen). Na afloop koffie drinken in dezelfde ruimte als bij Inge's begrafenis. Wim en Annette hadden Inge's graf nog opgezocht, konden het eerst niet vinden. Annette was erg aangeslagen. Nog vrij uitgebreid gesproken met Piet van Driel. Joan was erg blij met ieders warme aandacht, heeft vrijdagavond nog bij ons koffie gedronken. Voelde zich aan het eind van deze week toch ook gelukkig.

Erg ontroerend allemaal, blijft nog lang doorklinken in je hoofd.

Even een aantekening maken van Aart Brouwer's stuk over Camus: wandelaar op de derde weg. De Groene Amsterdammer van 28 juni 1995.

God, de wetenschap hebben afgedaan, het einde van de grote verhalen. Het Verlichtingsproject is mislukt. De grote vragen blijven. Camus was bereid vuile handen te maken, zonder het vooruitzicht van verlossing door de Heilige Geest, de wereldrevolutie of de wetenschap. 

Camus was een *pied-noir*, een in Algerije geboren Fransman. Voor federatie, tegen terreur van FLN en Franse leger. Hij had geen enkele affiniteit met het existentialisme, dat de mens op zichzelf terugwerpt en liefde en lotsverbondenheid uitsluit. Sartre: "L'enfer, c'est les autres". Camus: "De echte wanhoop is blind. Echte wanhoop uit zich in haat, geweld en moord. Aan die wanhoop heb ik nooit toegegeven". Actief geweest in het verzet. Koos geen partij voor de Sovjet Unie. Koos voor de derde weg, de weldoordachte betrokkenheid van de *honnête homme*. We kunnen de wereld niet begrijpen maar hebben tegelijkertijd een onuitroeibare drang om te weten. "Het onredelijke, het menselijke verlangen en het absurde dat aan hun beider ontmoeting ontspringt, ziedaar de drie personages van het drama dat zich noodzakelijkerwijs moet voltrekken volgens de strengste logica waarover we beschikken." Geen van drieën mag ondergeschikt raken aan de andere twee". Het absurde maakt de mens juist vrij om over zijn eigen leven te beschikken. Alle morele keuzes worden overwogen met een aan onverschilligheid grenzende welwillendheid. De strijd is toch al verloren. Zelfs Sisyphus is gelukkig is zijn vergeefse strijd om het leven een ultieme zin te geven. "Er is geen lot dat niet door minachting overwonnen kan worden". De solidariteit van de ketenen bindt alle mensen. Het gevoel van vervreemding delen we met alle mensen. Zo staan mensen fysiek op tegen leed en onderdrukking. Ook wanneer je zelf geen onmiddellijk slachtoffer bent.

*La Peste* gaat over die lotsverbondenheid. Als een tienjarig jongetje sterft na toediening van een nieuw serum wijkt ieder geloof in goddelijke gerechtigheid of menselijk vermogen om leed uit te bannen. Solidair zijn is het enige wat overblijft, uit naam van de menselijke waardigheid. Revoluties ontaarden bijna altijd, zeker wanneer uit naam van de vrijheid concentratiekampen worden geopend. Camus' programma: (1) De noodzaak van 'absolute vrijheid van meningsuiting'. (2) Tegenover het geweld van de onderdrukker tegengeweld te staan, maar alleen als 'inbreuk' op de regel van geweldloosheid en nooit losgekoppeld van een persoonlijke verantwoordelijkheid en een onmiddellijk risico.

Camus geloofde niet in de menselijke rede maar geloofde wel dat het inzicht van de mens in zijn eigen lot voortdurend voortschrijdt. We kennen onze ellende beter. "Het is onze opdracht als mens om de paar beginselen te vinden waarmee we de peilloze angst van de vrije ziel kunnen beteugelen. We moeten herstellen wat verscheurd is, de rechtvaardigheid weer voorstelbaar maken in een wereld die zo duidelijk onrechtvaardig is, en zorgen dat vreugde weer betekenis krijgt voor de volkeren die door de ellende van deze eeuw zijn vergiftigd".\