# 0308 dinsdag 8 maart 2005
Heerlijk in de ochtendzon achter ons huisje, Casa Hilarion. Je moet hier elk zonnestraaltje benutten. Nu bijvoorbeeld komen er al weer wolken opzetten. Heb grote moeite om me te ontspannen. Vroeger heette dat geloof ik de vakantieziekte. Toen de kinderen klein waren was daar geen tijd voor, ze eisten gewoon alle aandacht op. Er zijn veel zaken aan mezelf die me geweldig irriteren. In de eerste plaats het onvermogen om buiten de agenda iets zinnigs te ondernemen. Zonder agenda verval ik tot een laag niveau van vegeteren. In de tweede plaats het navelstaarderig geweeklaag daarover. De neiging tot egocentrisme en depressie, waardoor ik vervolgens weer te weinig aandacht besteed aan mijn omgeving. Ik zou zeggen: doe wat en zeur niet. Maar wie ben ik?

Vandaag gaan we een kleine wandeling in de buurt van de Caldera de Caburiente maken, de groter krater op het midden van het eiland die 30 miljoen jaar geleden voor het laatst een uitbarsting heeft gehad.

Gisteren een mooie tocht om de Vulcan de San Antonio gemaakt waarvan de laatste uitbarsting in 1677 plaats vondt. Mooie tocht over lavahellingen, vrijwel onbegroeid zwart puin en grint. Hier en daar steken een soort paardebloemstruikjes omhoog, Anne heeft er een foto van gemaakt. Gisterochtend in Los Llanos rondgelopen en koffie gedronken, bleek een gezellig plaatsje te zijn.