# 1018 zondag 18 december 2005
Even een stukje dagboek schrijven, na een stilte van een maand. Misschien staat er nog iets in de pda, dat moet ik dan hiernaartoe halen. Het is erg druk op het ogenblik, eigenlijk al anderhalve maand. Regelmatig 's ochtends al om 5 uur achter het bureau. Ik probeer nu een standaard van 7 uur slaap aan te houden. Lukt meestal niet, maar toch het streven waard. Het vroege opstaan bevalt mij eigenlijk uitstekend. 's Ochtends gebruik ik de tijd uitsluitend om te schrijven en te lezen.

Gisteren hadden we een geslaagde discussieochtend over levensbeschouwing en wetenschapsbeoefening met de vereniging. Ik was de dagvoorzitter en heb geprobeerd de discussie in goede banen te leiden. Ging goed, iedereen reageerde enthousiast na afloop, inspirerende bijeenkomst. Bijdragen van Siebren Miedema, Doret de Ruyter, Nico van Straalen en Frank den Butter. Pier Vellinga als aftrap van de discussie. Wel het goede gevoel dat er iets van je uit gaat. Doret had een goede presentatie over opvoedingsidealen.

Het komt erop neer dat ouders hun kinderen proberen op te voeden tot autonome volwassenen. En dat ouders hun eigen idealen, beelden van het goede leven laten zien maar ook verwoorden en ter discussie stellen, bereid zijn expliciet te maken. Dat laatste doen wij of doe ik althans niet echt, vrees ik. Toch eens over hebben vanavond. Misschien stel ik ook wel te weinig vragen aan de kinderen. Vanavond hebben we een soort vervroegd kerstdiner, omdat Cathrien en Jan Lodewijk met wintersportvakantie gaan en de kerst in Zwitserland doorbrengen.