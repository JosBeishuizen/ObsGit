# 0410 zondag 10 april 2005
![](IMG_20240315_070216.jpg)

Een stille zondagochtend. Dick is vannacht rustig overleden. Vermoedelijk heeft hij een bloeding gehad of heeft zijn hart het begeven. Hij was erg, erg moe. Gister nog een dialyse en drie zakken bloed gekregen.

Afscheid Dick

## 1. Welkom

Lieve familie, vrienden, en collega's van Dick. We zijn hier om afscheid te nemen van Dick, om ons verdriet met elkaar te delen en om Dick voor het laatst te eren met onze aanwezigheid, onze woorden, gedichten en muziek.

We zijn begonnen met het koor "Sei nun wieder zufrieden" uit de cantate "Ich hatte viel Bekümmernis" van Johann Sebastian Bach. Deze muziek is gekozen, omdat Dick in Utrecht in de Geertekerk deze andere Bach-cantates heeft gezongen en omdat hij de tekst bijzonder mooi vond. 
## 2. Joan

We luisteren eerst naar Joan die wordt ondersteund door zijn paranimfen Frans en Anne Carien. Frans leest daarna een gedicht voor dat Joan uitkoos.
## 3. Muziek

We luisteren nu naar Theo de Roos die een Mazurka van Chopin speelt.
## 4. Lucy Buddelmeijer

We luisteren nu naar Lucy Buddelmeijer die namens de collega’s van de Educatieve Faculteit van de Hogeschool van Amsterdam Dick als collega zal gedenken.
## 5. Riet van Wees

We luisteren nu naar Riet van Wees die namens de woongroep Dick als jarenlange huisgenoot zal gedenken. 
## 6. Muziek

Theo zal nu opnieuw een Mazurka van Chopin spelen.
## 7. Jos

Graag wil ik nu zelf enkele woorden spreken ter herinnering van Dick als vriend in de vriendenkring, de leesclub en de filmclub.

Vanuit een van de studentenverenigingen van de VU vormen we sinds jaar en dag een leesclub, waar we elkaar eens in de twee maanden treffen. We kiezen een boek, lezen het zorgvuldig en bespreken het boek grondig en met passie, maar de boekbespreking vormt vooral ook een aanleiding om elkaar weer te zien en te ontmoeten. We delen lief en leed met elkaar, zien elkaar soms een tijd niet maar keren uiteindelijk weer terug in de vriendenkring. Dick was met ons gedurende de 17 jaar die hij met Joan deelde. In de leesclub was Dick een betrokken en warme vriend, die altijd een helder en niet zelden tegendraads standpunt innam. Dick kon goed de knuppel in het hoenderhok gooien. Volgens Montaigne deel je in een vriendschap intieme gedachten met elkaar, maar kun je elkaar ook vermanen en terechtwijzen. Dick was daar goed in, zonder kapsones, en meestal met warmte en speelse ironie. Onze vriendschap is  geen middel tot een doel, we zijn er zoals we er zijn, met al onze vreugde, wijsheid en successen, maar ook met ons verdriet, ons niet weten en onze machteloosheid. De laatste filmclubavond stommelde Dick de trap op bij ons in de Frans van Mierisstraat. Hij voelde zich hondsberoerd omdat zijn ingewanden al dagen van streek waren. Maar hij was toch komen fietsen en had een paar films meegenomen, hij hield van de filmavonden, het gesprek over de film en de gezelligheid, de ontmoeting. Als ik zou moeten zeggen waarom ik van hem hield, weet ik daar geen antwoord op dan slechts dit ene: ‘Omdat hij het was, omdat ik het was, omdat wij het waren.’ Alweer met de woorden van Montaigne. We zullen Dick in ons midden heel erg missen, zoals we ook Inge nog steeds heel erg missen. Maar Dick leeft voort in onze vriendschap. We zullen er proberen te zijn voor Joan.

Dick hield van gedichten. Daarom eindig ik met een gedicht van Willem Wilmink, uit de bundel Verre Vrienden (1983).

De meeste treinen rijden achterlangs het leven
Je ziet een schuurtje met een fiets ertegenaan
Een kleine jongen is nog op, hij mag nog even.
Je ziet een keukendeur een eindje openstaan.
Als je maar niet door deze trein werd voortgedreven,
zou je daar zonder meer naar binnen kunnen gaan.

Zodra de schemer was gedaald,
was je niet langer meer verdwaald.

En je ontmoette daar niet eens verbaasde blikken.
Je zou toch komen? Iedereen had het vermoed.
Ze zouden even haast onmerkbaar naar je knikken,
want wie verwacht is, wordt maar nauwelijks begroet.
Je zou je zomaar aan hun tafel kunnen schikken
en alle dingen waren plotseling weer goed.

Je hoefde daar geen druppel alcohol te drinken, 
want grenadine zou je smaken als cognac.
Je zag het haardvuur achter micaruitjes blinken,
er kwam een merel zitten zingen op het dak.
En die paar mensen die je nooit hebt kunnen missen,
kwamen daar binnen met een lach op hun gezicht.
Je zou je voortaan nooit meer in de weg vergissen, 
je deed het boek van alle droefenissen dicht.

Maar ach, de trein is doorgegaan
en kilometers daarvandaan

Dick is nu wel een verre vriend aan het worden, maar, net als Inge, blijft hij in onze vriendschap dichtbij.
## 8. Joop en Herman Verweij

We luisteren nu naar Joop en Herman Verweij die Dick als broer zullen gedenken.
## 9. Margot

We luisteren nu naar Margot.
## 10. Muziek

We luisteren nu naar Carole King die op de CD het lied Tapestry zingt. De tekst vindt U in uw boekje.
## 11. Sannie

We luisteren nu naar Sannie.
## 12. Slotwoord

Zo dadelijk blijft de familie bij de kist achter en gaan wij naar ruimte voor de condoleance. De familie voegt zich later bij ons. We gaan niet in de rij staan, we nemen vast wat te drinken en de familie mengt zich onder ons. Theo speelt nu een laatste stuk, een nocturne en koraal van Chopin. Wij staan op en nemen afscheid van Dick



