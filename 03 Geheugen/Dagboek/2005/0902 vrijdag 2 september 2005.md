# 0902 vrijdag 2 september 2005
Even een reflectie op schrijven. Schrijven moet ook voor jezelf een activiteit zijn die erop gericht is om je ervaringen te ordenen. Ervaringen ordenen is een vitale activiteit.

1. Uit een soort geestelijke hygiëne. Zaken opruimen, op orde brengen. Dingen noteren die later misschien nog eens van pas kunnen komen. Samenhangen gaan zien. Al schrijvend kun je orde in chaos brengen van een week van overleg en indrukken op doen. Afspraken noteren is ook een vorm van schrijven. Maar dus ook je eigen ideeën ordenen. Schrijven is dus eigenlijk net zoiets als praten met een persoonlijke coach.

2. Schrijven: samen of alleen. Vaak gaan dingen samen vlotter dan alleen. Toch is dit ordenen van ervaringen iets wat ik heel graag alleen zou willen doen. Eigenlijk ook graag op een vaste plaats in een vaste setting. Ik ben er helemaal gewend aan geraakt om de computer te gebruiken voor dat doel. Deze werkomgeving is gewoon ideaal. Trefwoorden, kaartjes, zo moet het zijn. Thuis of op het werk? Thuis in ieder geval op mijn kamertje, met een leeg bureau. Op het werk op mijn kamer, met de deur dicht.

3. De grootste bedreiging voor schrijven vormt de afleiding. Dingen op gaan zoeken, uitvogelen, mensen vragen gaan stellen, etc. Dat moet echt helemaal niet, tenzij je bezig bent om materiaal te ordenen of te verzamelen. Materiaal gebruiken om te schrijven is schrijven, maar materiaal verzamelen om te schrijven is materiaal verzamelen. Die stadia moeten goed onderscheiden worden. En als het kan goed uit elkaar gehouden worden. 

4. Schrijven moet dus eigenlijk elke dag. In ieder geval is het zo dat de tijd tussen twee schrijf activiteiten zo kort mogelijk moet blijven. Hoe langer, hoe groter het risico dat de concentratie verslapt. Schrijven moet je zo lang mogelijk achter elkaar doen als je concentratie toelaat. Dus volhouden, maar ook op tijd stoppen. De flow is ook belangrijk. Hoe beter het schrijven gaat, hoe leuker je het gaat vinden, hoe hogere prioriteit je het gaat geven.

5. Het is belangrijk om te schrijven vanuit een ontspannen en betrekkelijk lege geest. 's Ochtends vroeg is ideaal, maar dat hoeft niet per se. Hoe eerder op de dag hoe beter.

6. Net zoals self-study aan bepaalde eisen voldoet en uiteindelijk tot volwaardige publicaties kan leiden, zo voldoet ook schrijven aan bepaalde eisen, en kan het tot volwaardige publicaties leiden. Enkele eisen:

a. Wat je schrijft moet publiek toegankelijk zijn. Je schrijft altijd voor lezer. Een weblog is een mooie vorm om aan de eis te voldoen.

b. In principe moet van elke schrijfeenheid een probleem het uitgangspunt zijn.

c. Je schrijft altijd om te overtuigen. Denk aan het beeld van de Court of Reason van D.C. Phillips. 

d. Argumenten zijn empirisch of theoretisch. In ieder geval moeten ze gewogen kunnen worden door de lezer. 

Deze lijst is niet compleet. De literatuur over self-study bevat vast meer kenmerken. Die moeten we een keer opzoeken.