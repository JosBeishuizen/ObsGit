# 0130 zondag 30 januari 2005
Half zeven in de ochtend. We gaan vanochtend een kerk en een oud klooster op een eiland bekijken. Vanmiddag naar de waterval.

Erg mooie tocht vanochtend over het meer naar de kerk op het schiereiland en het klooster op het eiland. De kerk was 14e eeuws, de muurschilderingen binnen 16e eeuws. Dat was althans het verhaal van Tesfai. Later bleek dat de schilderingen 19e of misschien zelfs 20e eeuws zijn. Hoe dan ook, de voorstellingen en kleuren waren zeer sprekend Net als alle Koptische kerken een rond gebouw met een puntdak. Zuilen ondersteunen het dak. Een ronde galerij om een vierkant "heilige der heiligen" waar een copie van de ark van het verbond wordt bewaard, en waar alleen de priester mag binnengaan. Op de met doek bespannen houten wanden van deze binnenruimte de zeer kleurrijke schilderstukken met scènes uit de levens van Jezus, Maria en de heiligen, met name Sint Joris en de engelen Gabriël en Michael. Zie de foto's. De priester was nog bezig met zijn preek, her en der zaten mensen in groepjes bij elkaar op de grond. Aan het eind van de dienst werden heilig brood en heilig water uitgedeeld. Maar op dat moment waren wij al weer onderweg naar het eiland met het klooster. Vrouwen zijn daar niet welkom, zodat de vrouw van het Ethiopisch-Amerikaanse stel (hij is diplomaat bij de VN, kruising van Mandela, Kofi Annan en men. Ferrier) achterbleef in de boot. Een klim omhoog bracht ons bij de hutten van de monniken, het museum en de kerk zelf. De kerk was weer een rond gebouw met zuilen, ditmaal 13e eeuws. Een geleerde monnik (voormalig advocaat) gaf uitleg in het museum: schitterende kronen van vorsten, oude handschriften, kruisen. 

Na de lunch in de tuin van ons fantastische hotel. Vrij uitzicht over het meer, fris briesje, geen wolkje te bekennen. En dat op 30 januari. Tijdens de lunch in de grote eetzaal met open deuren naar de tuin vloog er een zeer sierlijk vogeltje, zwart-wit met een lange staart, naar binnen, volgens Mike een paradise-flycatcher. Op een richel bovenaan één van de hoge ramen streken twee toekans neer en begonnen iets te eten en tegen het raam te tikken.

Tijdens de borrel uitgebreid gesproken met het Ethiopisch-Amerikaanse stel.