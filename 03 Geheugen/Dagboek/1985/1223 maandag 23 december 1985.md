# 1223 maandag 23 december 1985
Tussen kerststal en kerstboom vat ik bij de tonen van het Requiem van Faur√© de draad weer op. 20.30 uur. Cathrien heeft zojuist nog 200cc vlot opgedronken en vervolgens 10cc over mijn broek uitgespuugd. Ze ligt nu weer lekker te slapen.Een gat van drie maanden is niet zo snel opgevuld. Gelukkig hebben we 14 dagen vakantie voor de boeg zodat er genoeg tijd is om bij te schrijven. Eerst maar eens het een en ander over Cathrien opschrijven. Drie maanden zijn bijna de helft van haar leven. Iedereen vindt dat ze erg veranderd is. Dat is zeker het geval. Toen ik vanochtend nog een paar foto's uit de couveuse aan Mieke Claassen-Dillo liet zien vielen mij juist weer de nog steeds herkenbare constante elementen in haar uitdrukkingswijze op. In de couveuse lag ze heel rustig maar was ze met haar kleine nekje en parmantige kinnetje ook heel "bewust" (hoewel ze sliep op de meeste foto's) of "aanwezig". In het begin vertrouw je je indrukken niet zo erg. Je verdenkt jezelf ervan dat je er teveel inlegt, met name wat je zelf welgevallig is. Toch overheerst nog steeds dezelfde indruk, versterkt door haar sprekende ogen, waarmee Cathrien iemand zo lang onderzoekend kan blijven aankijken, dat hij of zij beschaamd de ogen neerslaat. Cathrien lijkt vrij ernstig, ze lacht beslist niet op commando, hoewel ze juist de laatste tijd wat uitbundiger reageert bij herkenning. Ze begint bij het lachen nu ook haar ogen een beetje dicht te knijpen.