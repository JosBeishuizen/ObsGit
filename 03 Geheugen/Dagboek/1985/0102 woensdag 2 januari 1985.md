# 0102 woensdag 2 januari 1985
21:15 uur. Zojuist teruggekomen uit Ermelo, waar we ter gelegenheid van het nieuwe jaar twee dagen gelogeerd hebben. Vader en moeder maken het gelukkig allebei goed en zijn opgewekt. Vader liet vol trots het dikke boek De Schaapherder van J.F. Oltmans zien, dat hij opnieuw had ingebonden. Hij heeft na de zomervakantie zijn boekbinders spullen van zolder gehaald en heeft een nog uit Soestdijk stammende liefhebberij weer opgevat. De buurman was al komen aandragen met een stukgelezen Bijbel die vader nu weer in elkaar zet.  

Het telefoongesprek, waarin ik meld dat we veilig zijn aangekomen, verloopt gewoonlijk volgens een vast programma: Ik: "Zo, we zijn er weer". Vader: "Zozo, dat is vlot gegaan. Nou we hebben reuze genoten van jullie bezoek". Ik: "Ja, wij vonden het ook gezellig". Vader: "Sterkte maar meer weer bij jullie werk. De hartelijke groeten ook, aan Anne, mede namens moeder". Ik: "U ook de hartelijke groeten, ook aan moeder, ook van Anne Carien. Tot wederhoren!"  

Nieuwjaar: een moment van goede voornemens. Naast de gewone, zoals meer lezen, minder tijd verprutsen met onnutte dingen zoals tv kijken, meer brieven schrijven en contacten met de vrienden onderhouden, dit jaar een bijzonder voornemen: een dagboek bijhouden. In de eerste plaats omdat we dit jaar hopen op drie dingen: een aangename zwangerschap voor Anne gevolgd door een bevalling zonder complicaties en de geboorte van een zoon of dochter. Vervolgens: het diploma Manuele Therapie voor Anne Carien en een proefschrift voor mij. Omdat dit allemaal bijzondere gebeurtenissen zijn willen we allebei onze ervaringen en emoties proberen op schrift te stellen. In de tweede plaats hoop ik zelf dat het schrijven in dit dagboek de gelegenheid biedt om de gedachten een beetje op orde te krijgen. Hiermee is het verslag van de eerste twee bijzonder rustige dagen van 1985 voltooid. Ik neem aan dat jij in ieder geval beschrijft dat je vanochtend weer een succesvol bezoek aan de In-Wear winkel hebt gebracht (vast onderdeel van het bezoek aan vader en moeder) en dat je erin geslaagd bent een zuster voor kraamhulp te boeken. Misschien beschrijf je ook nog iets uit het boekje "Wenken voor de aanstaande moeder" dat moeder je te lezen gaf (geen sport! Niet in bad! Alleen een rustige wandeling 's middags!) . Helaas moet ik een jaar wachten voordat ik jouw beschrijving van deze dagen kan lezen. 