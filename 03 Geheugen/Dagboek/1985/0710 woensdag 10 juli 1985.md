# 0710 woensdag 10 juli 1985
23.10 uur. Het is even moeilijk om de draad weer op te pakken omdat de ervaringen rond de geboorte van Cathrien zo overstelpend zijn dat er teveel is om op te schrijven. Nooit heeft iets me emotioneel zo diep geraakt als het ter wereld komen van Cathrien. Het feit dat jij dat levende wezen uit jezelf voortbracht, dat het daar opeens tussen je benen op bed lag, eerst met de navelstreng om haar hals, maar later, losgemaakt, met trillende bewegingen van armen en benen en zachtjes kermend toen de ademhaling op gang kwam. De eerste herkenning en de onmiddellijke intu√Øtie: "Het is goed", en vervolgens de constatering: "Het is een meisje, het is Cathrien". Het is een moment van schepping waarop de wereld, tenminste je eigen wereld, even stil staat. Tegelijkertijd word je ouder en wijzer. En het alles doordringende gevoel dat je samen het kind verwekt hebt en nu tot leven ziet komen. Dit alles en nog veel meer gaat in enkele seconden door je heen.