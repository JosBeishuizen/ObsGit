# 0518 zaterdag 18 mei 1985
11.15 uur. Onze riante driepersoons kamer in hartje Budapest bevat een stevige schrijftafel waarop ik nu enkele indrukken aan dit verslag toevoeg.
Gisterochtend om 8 uur uit Straubing vertrokken. Na ±100 km en de grensovergang met Oostenrijk hield de snelweg op bij Schärding, een middeleeuws Kneipp Kurort aan de rivier de Inn. Daar even wat boodschappen gedaan waarbij Dirk vrijwel onmiddellijk de tas in een winkel liet staan, het kort daarna bemerkte en aan Joan vroeg: waar heb jij de laten staan Joan? Na enig zoeken bleek de tas in de laatste winkel te staan waar Dirk papieren zakdoekjes had gekocht. Daarna koffie gedronken met een bosbessentaartje en weer verder. Het oponthoud had wat veel tijd gekost zodat we rond half twee bij Wenen arriveerden en in een reusachtige wolkbreuk terecht kwamen. De weg veranderde in een rivier en we moesten langzaam rijden. Uiteindelijk kwamen we om 3 uur bij de grens aan waar we zonder noemenswaardig oponthoud konden doorrijden. Het traject naar Budapest vergde nog een 3 uur zodat we om precies 6 uur bij het hoofdkantoor van Medicor arriveerden arriveerden waar Hedy en Gyula ons al met spanning opwachtten (ik had bij de grens opgebeld dat we onderweg waren). Gyula nam het initiatief over. Snel naar onze kamer in de Vörösmárty straat waar een oud dametje ons verwelkomde, snel op aanraden van Gyula boodschappen gedaan in de grootste en drukste supermarkt van Budapest op Marx tér. Daarna met metro en bus naar de burchtheuvel. Het is geweldig leuk om een stad opnieuw te bezoeken, waar je al eerder een tijd geweest bent. Je voelt je er werkelijk een beetje thuis. Onder aanvoering van Gyula een flinke tocht over de heuvel gemaakt, waarna we om 10 uur een restaurant aandeden. We vonden er de hond in de pot maar liepen wel twee vrienden van Gyula tegen het lijf met wie we in de kelder van het restaurant gezellig gepraat hebben. Een van hen was een Rus, die een week voor studie in Budapest was. Van hem heb ik meer over computers in de Sovjet Unie gehoord dan van de Russische vertegenwoordiger in de Unesco groep. Om 1 uur waren we weer thuis waar we ons in onze riante kamer na een glaasje palinka te ruste begaven.