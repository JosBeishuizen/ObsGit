# 0216 zaterdag 16 februari 1985
Het is zaterdagavond, eind van een hele koude week, met straffe oostenwind en matige tot strenge vorst. Opnieuw worden er plannen gemaakt voor een Elfstedentocht. De zaterdagavond is eigenlijk ook heel geschikt om in het dagboek te schrijven: de week zit erop en je bent een beetje in een "terugblik"-stemming. Deze week waren er veel ekklesia-zaken aan de orde: maandag de Lucas-kring, dinsdag vergadering van het verenigingsbestuur, donderdagochtend enig getelefoneer over de vraag of de Stichting Studentenekklesia fl. 150.000 moet steken in het opknappen van het café De Balie. A.s. donderdagavond vergaderen we erover in de Balie.
 
Na de leesclub van gisteravond bij Gert, die een royaal gastheer was en goed schonk, en de sauna van vanochtend, waar we Pieter van der Ven op de hoogte konden stellen van de blijde verwachting waarin wij verkeren, zit ik nu met een lichtelijk aangeslagen hoofd te schrijven. Misschien helpt een borreltje. Dat gaat beter, samen met Randy Newman op de achtergrond en uitzicht op jou, terwijl je nijver een Engels artikel voor je scriptie zit door te worstelen. De leesclub gisteravond was heel gezellig hoewel mijn “toelichting” niet geheel naar ieders wens verliep. Bij wijze van voorbereiding had ik enkele relevante passages aangestreept om voor te lezen. ‘t Was te veel, in ieder geval volgens jou. Je zei dat je in slaap viel en vroeg of Huub ook eens iets voor mocht lezen. Ik raakte daardoor geïrriteerd en deed er enige tijd het zwijgen toe. Ik raak door dat soort reacties vrij snel uit mijn evenwicht. Net zo als vanochtend toen wij op weg naar de sauna jouw vriendin Christien tegenkwamen. Het feit, dat zij zich in het gesprek uitsluitend tot jou richt en zelfs geen blik in mijn richting werpt ontstemt mij enigszins. Eigenlijk een wat overdreven reactie. Iemand als Dirk laat zich veel minder snel uit het veld slaan door negatieve reacties vanuit zijn omgeving. Dat maakt hem wellicht tot een beter docent. 

![](https://www.filepicker.io/api/file/WWXS1pWLTPykvWOcv5n0)

![](https://www.filepicker.io/api/file/O8HBuyzXQBKXl3x6lD6z)

![](https://www.filepicker.io/api/file/14195GxmRziczYEmt3bk)


