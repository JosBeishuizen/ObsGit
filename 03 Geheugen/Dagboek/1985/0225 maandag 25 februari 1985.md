# 0225 maandag 25 februari 1985
Omdat we gisteren met Joke van Eekeres een wandeling gemaakt hebben op de eerste lente-dag (afgelopen donderdag vond de Elstedentocht plaats!) was er geen tijd om in het dagboek te schrijven. Gisteravond een vrij uitvoerige brief naar Tjeerd en Kathleen geschreven. Eigenlijk zou die brief ook goed dienst kunnen doen als dagboekstukje. 't Bezoek van Joke en Saskia was een hele sensatie. Joke gaat heel rustig en zorgvuldig met Saskia om. De kleine meid vaart daar heel wel bij. Joke leer haar bijv. om met niet al te veel speelgoed in de weer te zijn. Een prima concentratie-oefening. Verder heeft Joke geen t.v. wat ook een zegen voor de kleine meid moet zijn! Ook de sc√®ne met het koekje maakte grote indruk op mij: wij nuttigen een taartje bij de koffie terwijl Saskia een koekje op een schoteltje krijgt en dat opeet als was het een gebakje van De Pompadour, bij elk hapje roepend: "Bijna op!". Je krijgt het gevoel: zo kan het dus ook. Nu moet erbij gezegd dat Joke in principe een groot deel van de dag beschikbaar is voor Saskia. Verder is het mogelijk dat Saskia van nature een rustig kind is. Maar toch: ik hoop dat wij met onze kleine ook zo weloverwogen en consequent zullen omgaan. Joke heeft veel aandacht voor Saskia, dat merk je. Joke is gelukkig weer aardig de oude (mede dankzij Saskia denk ik). Ik doe een voorspelling: over een half jaar woont ze weer in Amsterdam.

'k Heb de baby voelen schoppen, 't was meen ik op 20 februari, een nieuw hoogtepunt. Wat zou ik graag een kijkje in de baarmoeder nemen. Tien voor elf, ik stop, want ik wil morgen fris verschijnen voor staatssecretaris van Leijenhorst. Of zou een door zorgen gekweld gezicht meer indruk maken? We zullen zien. 
