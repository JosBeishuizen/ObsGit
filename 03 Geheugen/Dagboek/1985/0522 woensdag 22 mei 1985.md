# 0522 woensdag 22 mei 1985
Ik verblijf al weer sinds 3 nachten in Balatonalmádi. Om even het weekend af te maken: 's zaterdagmiddags, nadat de auto het weer deed, naar de burchtheuvel gereden (Dirks idee: bij een lege accu zouden we in ieder geval de heuvel af kunnen rijden!), Hedy helaas niet gevonden, even snel het museum doorgesjeesd en naar een door Gyula aanbevolen restaurant gereden (auto startte normaal) en daar gegeten en via huis naar Gyula gereden (auto moest worden aangeduwd) waar we tot een uur of 12 gebleven zijn. Gyula nodigde ons uit voor een bijeenkomst met vrienden op zondagochtend ergens in de heuvels van Buda. Dirk en Joan besloten mee te gaan, ik ben in Gyula's flat gebleven om aan mijn speech te werken. 's Ochtends nog even de kleine Danny gezien, een parmantig kereltje dat veel op zijn moeder lijkt. 's Middags naar Balatonalmádi vertrokken waar Joan en Dirk hun intrek in hotel Tulipan namen (kamer met aan de overkant van de straat een disco, geopend tot 2 uur 's nachts). Ik vond na enige omzwervingen mijn kamer in een vrijstaand huis aan het meer. 't Is hier een mooie omgeving, grasvelden en bankjes tot aan het water, een kleine pier, hengelaars, een kleine bar met terras, kortom een uiterst gemoedelijke atmosfeer. 's Avonds een welkomstborrel waar ik de andere Unesco werkgroepleden trof.

Maandagmorgen sprak eerst de grote Seymour Papert over zijn programmeertaal LOGO en de fantastische dingen die kinderen daarmee kunnen. Daarna kwam ik met een veel realistischer en voorzichtiger verhaal waarin ik en passant enige kritiek leverde op de hoera-stemming rond LOGO (het is namelijk nog niet overtuigend aangetoond dat lagere-schoolkinderen beter problemen leren oplossen met LOGO). Na mijn voordracht een betrekkelijk felle reactie van Papert. Volgens hem ging het om de fundamentele onderwijsfilosofische vraag of je kinderen op de lagere school zelf dingen moet laten ontdekken of daarentegen allerlei kennis en vaardigheden moet overdragen die tot het culturele erfgoed behoren.
Het is kwart over negen geweest, ik moet stoppen. Morgen verder.