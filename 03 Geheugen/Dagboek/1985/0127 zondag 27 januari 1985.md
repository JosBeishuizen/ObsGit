# 0127 zondag 27 januari 1985
Dankzij het teruggevonden kabeltje van de walkman naar de versterker kon vanmiddag de nieuwe plaat van Tjeerd en Kathleen (gekregen voor ceremoniemeesterschap) op een cassettebandje worden opgenomen. Zo luister ik nu naar de vrolijke muziek van Schütz terwijl ik mij zet aan het schrijven in dit dagboek. Wat wil je horen: enkele indrukken van dit moment of een overzicht van de hoogtepunten van de afgelopen week? Allebei kan ook. Ik nip aan mijn glaasje palinka en stel vast dat deze zondag tot de categorie zeer aangenaam behoort. Vanochtend zo waar een rondje hardgelopen in het Vondelpark (16'32”78), dat viel niet mee na de winterstop van enkele weken. Het Vondelpark lag er schitterend bij vanwege de pas gevallen sneeuw, windstilte en opgaande zon aan een wolkenloze lucht. Na ontbijt en het maken van een paar foto's van jouw zwellende gestalte met de auto naar Graft om daar een uurtje te gaan wandelen. Wat een mooi dorpje! Een oud stadhuisje uit 1632 of daaromtrent, alles wit besneeuwd. Je krijgt even zin om te verhuizen naar zo'n paradijselijk boerderijtje. Voor kinderen lijkt het daar wel een stuk aangenamer dan in de stad, zeker op zo'n moment. Maar ja, dagelijks de Coentunnel door om op de VU te komen is niet aangenaam. Frans Oudejans, die in De Rijp woont Gaat 's zomers wel eens op de fiets, een racefiets welteverstaan met volledige wieleruitrusting. De wandeling mocht niet te lang duren omdat we op tijd terug moesten zijn, niet voor de kerk zoals je zult denken, maar voor de Europese schaatskampioenschappen. In Zweden, waar de wedstrijd werd gehouden, voor het 12 tot 17 graden. Onze nationale trots, Hein Vergeer, won door op drie afstanden als eerste te finishen. Hoe lang is het geleden dat Ard Schenk zoiets presteerde. Hoe lang is het geleden dat we reusachtige tabellen bijhielden waarin alle rondetijden werden genoteerd? Na een uurtje Italiaans (nieuwe oefeningen voor het computerprogramma) het dagboek. Op zo'n zondag kun je een beetje tot jezelf komen. 

Dan nu de hoogtepunten van deze week.

Maandag overdag kwam Meindert met enkele collega's van de vakgroep Onderwijskunde uit Leiden op bezoek om te praten over hun en ons onderzoek op het gebied van rekenen. Het zit erin dat we kunnen samenwerken. Zij weten meer van rekendidactiek af en wij meer van de computer. Het lijkt erop dat we onze kennis kunnen combineren. Na afloop nog een tijdje met Frances gepraat. Zij kan soms met van die bliksemende ogen rondlopen, dat je denkt dat ze iedereen wel wat zou kunnen aandoen. Bleek dat Rita bij haar vertrek Frances geprest had om ook mee te gaan naar de bank. Gelukkig heeft Frances de avances afgeslagen. Mijn reactie was: volgens mij verveel je je naar korte tijd dood bij zo'n bank. Ik heb geprobeerd een beetje een peptalk te geven. Verwacht veel van het project dit jaar: goed rekenprogramma, overgang naar micro's, mooie samenvattingsfaciliteit etcetera. Het ligt mij niet erg maar ik geloof dat het hoort bij een projectleider om iedereen moed in te praten. Ga er meer een gewoonte van maken. Verder afgesproken om regelmatig over Frances' werk te overleggen. Ze verliest volgens mij snel het overzicht. 

Maandagavond Tjeerd en Kathleen op het vliegtuig gezet. De familie Ferrier gedroeg zich heel dapper. Ging allemaal heel snel en zonder veel (uiterlijke) hartstochten. Kathleen heeft een heel warm temperament en vloog iedereen dan ook krachtig om de hals. We zien ze in ieder geval weer, hoewel wij dan met z'n drieën zullen zijn zoals Kathleen zei, wat mij (en jou en Kathleen) wel ontroerde. Ook Tjeerd gaf mij een zoen, een nieuwe ervaring! Ze zijn nu met vakantie met hun hopelijk niet te kleine nieuwe tent, ons huwelijkscadeau.

Dinsdag de hele dag thuis aan hoofdstuk 5 gewerkt en toen zowaar afgekregen, mede dankzij de vierstruif van mevrouw Bischoff waarvan jij maandag een flink stuk uit Heerde meebracht

Woensdag de hele dag hoofdstuk 3 en hoofdstuk 5 ingetypt, idem 's avonds en 's nachts tot 4 uur! Ik dacht dat er geen eind aan kwam!

Donderdagochtend ingeleverd bij Fokkema en De Swart. Verhaal op de cognitieve sectie liep redelijk, concentratie of verschillen tussen A- en B-proefpersonen: aantonen dat A- en B-aanpak consistent is! Dit zaterdag met trillende vingers thuis gedaan. Lijkt dat B-proefpersonen beter bij hun aanpak blijven (over de vier taken die ze uitvoeren). A-proefpersonen wisselen vaker van strategie, de strategie is minder stabiel. Klopt met andere gegevens. Lijkt er steeds meer op dat A-aanpak echte beginnersaanpak is en B-aanpak expert aanpak. Dat zou een mooie resultaat zijn!

Donderdagavond eerst naar de vroedvrouw en jawel: het hartje van de kleine horen kloppen! Wat een wonder! Ik kan er nog steeds niet bij dat daar nu een klein zelfstandig wezentje aan het ontstaan is dat al met zijn/haar eigen hartje klopt! Na dit heuglijk gebeuren met Jozien en Tertius in de stad gegeten. Tertius vertelde van zijn school: een ouderwets gymnasium met plusminus 500 leerlingen. Zo te horen heeft hij het er erg naar zijn zin. Met de kwekerij was het het afgelopen najaar beter gegaan dan het jaar daarvoor. Tertius doktert aan een meerjarenplan.

Vrijdag een rommelige dag waarin zich de korte nachtrust van woensdag op donderdag deed gelden. Vrijdagavond borrel van Kees in Odeon ter gelegenheid van zijn benoeming tot notaris.

Zaterdag met veel vrees en beven de eerdergenoemde berekening van de standvastigheid van de A- en B-proefpersonen uitgevoerd met redelijke uitkomst. Verder geen schokkende gebeurtenissen.

De nieuwe week begint met daarin onder andere: implementatiehoofdstuk afmaken (niets aan gedaan deze week!), Unesco bezigheden, Pabo docenten aanstaande donderdag, dinsdagavond discussie binnen bestuur vereniging A.S.E. over vrouwenemancipatie. Ik hoop dat de week een beetje volgens plan verloopt, een plan dat ik nu ga maken.

