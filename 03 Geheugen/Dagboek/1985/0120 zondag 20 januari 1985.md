# 0120 zondag 20 januari 1985
17:15 uur. Zo gaat het met goede voornemens. Ze uitspreken is nog niet hetzelfde als ze uitvoeren. Enfin, misschien kan het een gewoonte voor het eind van de zondagmiddag worden, na een uurtje Italiaans, terwijl jij een dutje doet en Kocsis Zoltán via de walkman Chopin speelt. De poes loopt onrustig heen-en-weer. Haar fijne neus ruikt de kip die in de keuken op het vuur staat. Dit hoewel kamer- en keukendeur vanwege het koude weer gesloten zijn. Even een woordje over de winter. 14 dagen vorst nu, zojuist is de Elfstedentocht, die voor woensdag op het programma stond, afgelast. Bij de melkboer zei zaterdag een mevrouw: "Het is altijd prettig wanneer men weer begint te praten over de Elfstedentocht want dan is de dooi in aantocht". Vanochtend was het in de kerk zo koud dat Huub Oosterhuis met de jas aan en das om achter de microfoon stond.

Hoe staat het met de zwangerschap? Goed, lijkt het. Je kunt er al iets van zien, al heeft dat naar het lijkt lang op zich laten wachten. Je hebt zelfs het hartje horen kloppen, na het incident donderdag toen je opeens enig bloed hebt verloren. Gelukkig zonder verdere gevolgen. Komt het door het bad dat je woensdag avond voor het eerst sinds maanden hebt genomen? (Zie 2 januari) Verder komt de normale eetlust weer terug en mag ik weer een sigaartje roken. Ik neem me voor om meer te gaan lezen over de komst van de kleine, vanochtend begonnen in "Een beetje zwanger ".

Hoe staat het met het proefschrift? Hoofdstuk 3 is af, een begin gemaakt met hoofdstuk 5. Ik mis nog het overzicht over de resultaten en een idee van de reikwijdte van de uitkomsten buiten het onderzoek heb ik ook nog niet. Geeft het onderzoek aanwijzingen over het leren informatie zoeken in het algemeen? Je hoort van diverse kanten dat het van belang is om kinderen zelf gegevensbestanden samen te laten stellen: ze leren de grondbeginselen van ordening en begripsvorming. Dat zit niet in mijn aanpak. Een gemis? Verder is het de vraag of het onderzoek iets zegt over problemen oplossen of gegevens opzoeken in het langetermijngeheugen. Donderdag moet ik de cognitieve sectie verslag doen van mijn bevindingen. Ik neem dinsdag de hele dag om hoofdstuk vijf af te maken en de grote lijnen op papier te zetten.

Een probleem: hoe doe je zes dingen tegelijk: proefschrift, project (computerkant, onderzoek Paul, contact Ministerie), publiceren (implementatiepaper, dat er overigens leuk uit gaat zien, moet deze week af! Brief aan CDA), onderwijs (tentamens, pabo-docenten), Unesco, lezen en op de hoogte blijven. Ik kan het alleen maar door rigoureus te plannen en alles in te delen. Bezwaar: onverwachte zaken gooien de boel in de war, en bezorgen je een slecht humeur. De dagindeling van dit moment voldoet goed: 8.00 uur tot 10.30 uur klus A , 10.30 uur tot 13.30 uur lopende zaken, 13.30 uur tot 15.00 uur klus B, 15.00 uur tot 17.00 uur klus C. Je kunt zo drie dingen van enige omvang per dag doen. Haastwerk doorkruist dit echter (zoals nu het implementatiehoofdstuk).

Een belangrijke gebeurtenis van dit moment: het aanstaande vertrek van Tjeerd en Kathleen, morgen avond om 10.30 uur uur. De familie Ferrier zal het moeilijk hebben met het afscheid van Kathleen. Voor twee jaar voorlopig. Ik vind het geweldig om te zien dat Tjeerd zo'n duidelijke bestemming in zijn leven heeft gevonden zo gelukkig is met Kathleen. Ze zullen een goede tijd daar hebben en veel leren. We zullen ze erg missen. Proberen contact te houden per brief.aà