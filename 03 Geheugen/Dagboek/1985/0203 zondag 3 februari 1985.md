# 0203 zondag 3 februari 1985
Net terug uit Ermelo, waar we Vaders 77e verjaardag hebben gevierd. Het weekend begon vrijdagavond al in Ermelo met dia's bekijken, eerst van ons uit Boedapest, daarna vier dozen van Vader van de vakantie van afgelopen zomer in Berchtesgaden. De reden van onze vroege komst was dat we zaterdagochtend bij het bezoek van de familie zouden helpen met het serveren van koffie en gebak. Het was leuk om Vader 's ochtends bij het ontbijt te kunnen feliciteren. Hij is met zijn 77 jaar nog heel vitaal en doet niet onder voor een 70-jarige. Dat geldt trouwens ook voor moeder. De koffievisite verliep heel genoeglijk: tante Aly en Oom omke, tante Jelly (om 12 uur met de roestige Renault van de trein gehaald), tante Frouke met Ankie, Oom Wim en tante Janny. Ik zat naast oom Wim en kon genieten van zijn krasse uitspraken zoals: "Ik heb nog geen bril, nog geen vals gebit, maar wel kleinkinderen." Iedereen leek in goede doen. Bij het vertrek om half drie stond er opeens een oud-leerling van de b.l.o.-school in Alphen aan den Rijn op de stoep die op de verjaardag van meester Beishuizen een hele busreis uit Wieringen had ondernomen. Aangezien hij nog enkele bezoekjes wilde afleggen en ook graag op 's Heerenloo naar de kerk zou gaan (hij had als pupil enkele jaren op Groot Emaus gewoond) bood moeder hem een slaapplaats voor de nacht aan hetgeen in dank werd aanvaard.

Om half vier verzamelde ieder zich in Harderwijk bij Jan en Janny. Er stond alweer een overheerlijke dis aangericht. Vader kreeg uit handen van Meindert twee boeken als cadeau overhandigd. En bedankte met een uitvoerige toespraak. Ik haf de walk-man meegenomen en probeerde van deze en gene enkele wederwaardigheden vast te leggen. Dat lukte wonderwel. Het bleek een goede manier om iedereen weer eens wat uitvoeriger te spreken: Mieke over haar wijk met 12 wijkverpleegsters en de drukte van huishouden plus baan (Meindert werkt 100%, Miek wil per 1 juni naar 80%), Janny over de succesvolle Filmnacht, Ton over zijn studie en verhuizing van de Amstelkade naar de Omval, Tammo over zijn studie aan de tudelft en zijn belangstelling voor hydromechanica, Thole, Corry en David over Davids plannen: I.V.O.-mavo of gewone MAVO. David is heel impulsief in zijn gedrag en bezint zich zekden op wat hij moet gaan doen. Ik heb beloofd om na te gaan of ik iets kan vinden over trainingsprogramma's voor impulsieve kinderen. Hij is ook nog wel heel erg kinderlijk in zijn doen.

Om 23 uur 30 gingen we voldaan weer naar Ermelo. Vanochtend Kees Keizer (de logerende oud-leerling) naar de Opstandingskerk op 's Heerenloo gebracht (en geconstateerd dat ons oude huis aan de Groene Allee 45 is afgebroken bij gebrek aan bestemming!), daarna naar de Immanuelkerk. Vanmiddag weer terug.

Over de week is verder weinig schokkend te melden. Maandag een effectieve M.T.-behandeling ondergaan. Op de VU zijn de plannen helaas niet allemaal uitgevoerd. Frances ziek. Michael Felt achter de broek gezeten om de aanpassingen voor de IBM PC klaar te hebben voor de Nationale Onderwijstentoonstelling waar we aanstaande donderdag acte de pr√©sence geven. Hoop dat het lukt. Verder het programmeerwerk van Henks onderzoek afgemaakt. Dinsdag een dagje op de BIO Mytylschool geweest om daar het een en ander te horen over educatieve computerprogramma's voor leerlingen in het speciaal onderwijs (met name motorisch gehandicapten) die in Engeland zijn gemaakt. Guus op het concentratieonderzoek gezet die daarmee vol ijver van start is gegaan. Er wordt dus wel hard gewerkt. Nog even met Fokkema gepraat over de ingeleverde hoofdstukken. Ik maakte me een beetje zorgen over de kwaliteit. Hij had nog niets gelezen maar meende dat, als de hoeveelheid nog niet genoeg was, er nog wat extra literatuurstudie moest worden gedaan. Het feest kan dus in ieder geval doorgaan. Hans de Swart is met vakantie. We hebben een afspraak gemaakt voor eind februari om twee hoofdstukken voor die tijd af te werken. Deze week moet het implementatiehoofdstuk af!! Vanavond een planning gemaakt, de keuken opruimen, een brief aan Jan Willem en Titia schrijven en naar Van Kooten en de Bie kijken.

