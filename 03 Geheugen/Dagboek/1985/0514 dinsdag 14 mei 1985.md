# 0514 dinsdag 14 mei 1985
8:00 uur. Er gebeurt veel dat niet in dit dagboek komt, helaas, maar het feit van mijn verjaardag mag toch niet onvermeld blijven. Ik schrijf dit met de nieuwe pen die ik van Vader en Moeder cadeau gekregen heb. De verjaardagspartij was zondagmiddag, reuze gezellig om iedereen weer eens te zien. Wat trof het dat juist zondagmiddag de buren van Jan Willem en Titia uit Auckland langs kwamen. Gisteravond eindelijk het hoofdstuk voor het Handboek Onderwijs en Computer af gekregen. Een hele opluchting! Zo langzamerhand schemert er wat licht aan de horizon. Vroeger ging je met "knotsen" naar school op je verjaardag. Het feestgevoel, dat je als kind op zo'n dag had, raak je een beetje kwijt. Toch hoop ik op een gezellige dag: vanmiddag om 5 uur Thole feliciteren en vanavond eten in de stad. Vanochtend was het ontbijt al heel feestelijk.