# 0922 zondag 22 september 1985
22.25 uur. De eerste herfstdag, het eerste weekend in Ermelo met Cathrien. Vanmiddag een wandelingetje met z'n vijven gemaakt. Dat was een goede ervaring. Opa is zo mogelijk nog trotser op z'n kleindochter dan ikzelf ben. Ze overstelpt hem dan ook met haar stralende lachjes met kuiltjes in beide wangen. "Ich bin vergnügt mit meinem Glück" zingt Elly Ameling in de koptelefoon. Dat geeft mijn gevoel goed weer. Cathrien is een klein wondertje van liefde. Ze kijkt zo vol vertrouwen en nieuwsgierigheid de wereld in. Elke dag breidt ze haar wereld een klein stukje uit. In mijn agenda heb ik genoteerd: maandag 8 juli: Cathrien uit couveuse: zelf voeden! Woensdag 10 juli: sap, wortels, pyjama's, onderbroeken. Donderdag 11 juli: Anne naar huis! Vrijdag 12 juli: Wanneer naar buiten? Welke prikken gehad? Zondag 14 juli: Cathrien naar huis! Dinsdag 30 juli: Cathrien draait zich op de rug. Woensdag 31 juli: Cathrien lacht voor het eerst. Maandag 26 augustus: Cathrien kijkt naar haar handje en zegt: "eu". Maandag 2 september: Cathrien raakt opgewonden als je "urre" zegt. Probeert te imiteren. Kijkt langdurig naar haar handje en beweegt daarbij haar vingers. Woensdag 4 september: Cathrien gaat zitten in badje. Massage zonder speentje! Zondag 15 september: Cathrien speelt met "babygymnastiek" van Jozien. Steekt handjes als vuistjes naar voren. Grijpt handjes in elkaar.