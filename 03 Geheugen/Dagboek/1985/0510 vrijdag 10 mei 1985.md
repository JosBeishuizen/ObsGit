# 0510 vrijdag 10 mei 1985
8:05 uur. Acht stralende a.s. moeders met a.s. vaders op bezoek: een concentratie van feitelijk en toekomstige energie. De laatste avond van de zwangerschapscursus, compleet met dia's van diverse bevallingen, was een succes. Twee dingen vielen mij op: (1) Er waren in het gezelschap geen mannen die structureel hun werktijd gingen terugschroeven. Iedereen (incl. ikzelf) gebruikte daarvoor het onmisbaarheidsargument. Alleen Theo (ontwerper van industriële producten) stelde dat voor hem het huishouden en het werk niet twee volstrekt gescheiden bezigheden zijn. In beide situaties kun je iets van jezelf investeren. Het rendement (wat je ervan leert etc.) van de ene situatie is ook nuttig in de andere situatie. (2) Niemand verdiept zich al intensief in de situatie na de bevalling. Iedereen heeft zoiets van  (een veelgebruikte uitdrukking tijdens de cursus): laten we eerst maar eens heelhuids door de bevallig zelf zien te komen, de rest is van later zorg. De energieke en serieuze cursusleidster Joke Spaan vreesde bij het weggaan dat ze onvoldoende gehamerd op het belang van tijdige maatregelen. Overigens was het een leuke belevenis om tijdens de cursus (zes avonden) te ontdekken welke persoonlijkheden er achter de diverse gezichten schuil gingen en hoe ieder dacht over en zich voorbereidde op de grote gebeurtenis. De reünie is vastgesteld in september. Je hebt nog geen idee hoe iedereen het dan zal maken. Hopelijk kunnen we een beetje contact blijven houden met Theo en Anne, een sympathiek stel.