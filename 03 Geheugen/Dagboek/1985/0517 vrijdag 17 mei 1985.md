# 0517 vrijdag 17 mei 1985
Op weg naar Budapest hebben wij de nacht doorgebracht in Straubing, een stadje aan de Donau diep in Beieren. Het is zulk aangenaam weer dat we gisteravond buiten konden eten op het grote marktplein. Geheel in stijl van de plaatselijke bevolking dronken we er grote glazen bier bij. Een kleine rondwandeling na afloop bracht ons bij een reusachtige feesthal waar een hoempabandje ettelijke honderden bezoekers een jolige avond bezorgde. Twee zigeunervrouwen bij de ingang wilden ons voor enkele marken de hand lezen. Achteraf spijt dat ik het niet heb toegestaan. 'k Had het leuk met de walkman kunnen opnemen en en passant kunnen vragen of de kleine een jongen of een meisje zal worden! Enfin, het is ook leuk dat het een verrassing blijft.
We hebben vandaag nog zo'n 500 km voor de boeg. Goed te doen maar enkele stukken tweebaans en de grensovergang Oostenrijk/Hongarije maken het onzeker hoe lang de reis zal duren. In ieder geval moeten we op tijd zijn bij Hedy om samen met haar de sleutels van onze driepersoons kamer in Budapest in ontvangst te kunnen nemen. Een spannende dag dus.