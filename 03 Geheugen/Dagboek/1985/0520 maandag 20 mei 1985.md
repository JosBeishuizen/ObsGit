# 0520 maandag 20 mei 1985
11.30 uur. De eerste dag van de Mikroscience conferentie in Balatonalmádi zit erop. Er is heel wat gebeurd sinds zaterdagmorgen. Zaterdagmiddag hadden we om 2 uur met Gyula afgesproken voor een tochtje met de auto door de heuvels van Buda. Toen we om goed 2 uur in de auto stapten en weg wilden rijden gebeurde er niets na het omdraaien van het contactsleuteltje: accu leeg tot op de bodem. Duwen (een blokje om, Dirk en Joan achter de auto, ik erin) had geen effect. Gyula gebeld die om 5 over 3 met zijn gloednieuwe Trabant arriveerde. Aanslepen had ook al geen effect: de accu bevatte echt geen druppel elektriciteit meer. Wat nu te doen (zonder accuklemmen, onmiddellijk kopen!): de plaatselijke wegenwacht gaf geen gehoor. Intussen liep een man voorbij die Nederlands sprak (Hongaar, had na '56 15 jaar Nederland gewoond). Wist het adres van 2 privégarages in de buurt. Met Dirk opgezocht, aangebeld: geen succes, niemand thuis. Intussen was het 4 uur geworden, het tijdstip waarop we met Hedy hadden afgesproken voor het museum op de burchtheuvel. Zij moest ook gewaarschuwd worden. Goede raad was duur! Toen dook er opeens iemand in de straat op met kennis van zaken. Hij had startkabels, de auto naast de zijne gezet, de kabels aangesloten, en zowaar: de motor liep weer als een naaimachine!