# 0905 zaterdag 5 september 1998
07:49 in hotel San Augustin in Barcelona. In de tv kamer staat een mooie grote werktafel met schemerlamp waar ik nu, tot grote verbazing van de ober, even zit te werken. Gisteren hebben we aardig wat van de stad gezien. Eerst de rommelmarkt waar Anne en Cathrien een tweetal leuke fotolijstjes op de kop hebben getikt. een voor Sara en een voor Cathrien. De rommelmarkt ligt een beetje uit het centrum, ingeklemd tussen snelwegen. Het was een echte Waterloopleinmarkt met een zeer uiteenlopend assortiment aan spullen uitgestald in kramen en op de grond. Het begon daar al vrij warm te worden. In de stad teruggekeerd zijn we de Passeig de Gracias opgelopen om een paar huizen van Gaudí te bezichtigen. De Casa Battlo mochten we niet betreden. Daar vlakbij een kop koffie met taart genuttigd. Vervolgens de Casa Pedrera beklommen. Het golvende dak met de schoorstenen was weer een echt staaltje Gaudí. Prachtige zolderruimte met paraboolvormige overkapping. Daarna snel naar het hotel om te kijken of er bericht was van Anna Rubio. Dat bleek het geval te zijn. Ik werd om 14:15 in hotel Compte verwacht. Daar snel heen met de metro. Toen met een taxi naar de universiteit waar we tot 7 uur gesproken hebben over het project.