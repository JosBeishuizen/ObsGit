# 1123 maandag 23 november 1998
08:48 uur. In vertraagde trein op weg naar Leiden. Buiten is het winter. De zon komt op boven een wit bevroren polderlandschap. Deze Psion heeft drie weken bij de service-afdeling gelegen. Vandaar het gat in dit dagboek. Ik blijf in het apparaat geloven. Gisteren hebben Cathrien en Sjaan Oomen prachtig gespeeld, stukjes van Dvorak. Op school ter inleiding op een door de lerares Muziek, Emilie Kocken, met eenn filmklas gemaakte speelfilm. Ze speelden zo mooi dat ik me afvroeg of dit het moment is waarop ik hoop. Daarvoor waren er net wat te weinig mensen. Cathrien wordt wel erg sereus met de viool en speelt veel meer dan een jaar geleden.

17:20 uur. Op weg naar huis. Wat is er gebeurd, de afgelopen twee maanden? Cathrien heeft haar eerste goede rapport weer binnen. Sara is begonnen met balletles en geniet daar zeer van. Ze houdt zich op de vlakte over haar voorkeur voor een middelbare school. In het algemeen vrij veel zonnige perioden. Slapen gaat beter (ik lees veel voor uit Tonke Dragt: De brief voor de koning). Berend heeft een mooi basketbalpakje waarmee hij al een paar keer gescoord heeft. Het Mini's 2 team draait zeer goed. Berend recente verjaarspartijtjes waren spectaculair: paintball gevecht en karten. Berend verheugt zich zeer op Bladel, dat komende vrijdag van start gaat. Anne heeft haar handen vol gehad aan Desiree en aan Wenneke (trouwt vandaag om volstrekt duistere redenen met Christiaan Bor). Ik ben zelf bij tijd en wijle positief gestemd. Niet nu: moe door keelontsteking. Vanavond rapporten van Berend en Sara. Prachtig boek gelezen: Scheepsberichten van Annie Proulx. Een meesterwerk.