# 0418 zaterdag 18 april 1998
Het ging vrijdag heel goed, met bovenstaande regels. Vrijdagavond bij Kees en Janne gegeten. Ik vind die geëxalteerde monologen van Janne dodelijk vermoeiend. Op tijd naar bed maar vanochtend om 10 voor half 6 op omdat Jan Jobse om 6 uur voor de deur stond. Met Cathrien en Berend vertrokken om vogels te gaan kijken in Flevoland, aan het begin van de Knardijk bij Lelystad. Veertig soorten gezien. Het meest opmerkelijk vond ik de rietgors. Hij zat zo dichtbij dat we hem heel goed konden bekijken: een mus met een witte band om de nek en een zwarte kop. En natuurlijk de lepelaar.

Sara en Cathrien spelen een soort soap met z'n tweeën. Ze zijn dan Fatima en Clarissa. Praten met slissende stem, zoals in reclameboodschappen. 

Morgenvroeg ga ik er weer tegenaan met start van nieuw artikel. Nu nog even met Cathrien muziek maken (Cathrien is erg in haar sas met haar nieuwe viool) en 20 blz. in Abessijnse Kronieken.
