# 0607 zondag 7 juni 1998
Gistermiddag om 10 voor 5 is Raphael Verduyn overleden. Hij is in 8 maanden geveld door leukemie, 22 jaar oud. Heeft alle bijbehorende medische ingrepen doorstaan, inclusief een beenmergtransplantatie. Met name uit die laatste behandeling, in januari/februari, is hij niet meer goed teruggekomen. Desiree gaat door een zeer diep dal. Anne geeft haar veel steun en is vrijdagavond nog een hele tijd bij haar geweest, samen met een paar andere vriendinnen. Ook voor Marieke is het een beproeving. Na een periode van grote zorg komt nu de fase van intens verdriet. Wat is beter te verdragen? Hoe vat je de draad van het leven weer op? Het leven dat, ondanks alles, toch waard is om geleefd te worden? Het verhaal van Job is wel heel sterk op Desiree van toepassing. Hij redde het niet door de raad van zijn vrienden op te volgen en de zin van de gebeurtenissen te zoeken in eigen tekortkomingen, maar, bij al zijn jammerklachten (O cessate di piagarmi, o lasciate mi morir), toch koppig volhield om in het leven te blijven geloven. 