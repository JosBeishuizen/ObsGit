# 0518 maandag 18 mei 1998
08:28 	Op weg naar Leiden. Strengheid o.k., maar dan de strengheid waarmee je je houdt aan je eigen niveau. Er is een niveau van communiceren, van leven zelfs, waarop je kunt functioneren. De omgeving probeert je voortdurend omlaag te halen. Sterker nog, ook in jezelf zijn krachten die je proberen omlaag te halen. Waar strengheid is geboden betreft het de krachten die je omlaag halen. De vermoeidheid is daarbij zeker ook een factor. Maar ook de spelletjes op de computer, de sex op de t.v., de alcohol en het gesnoep. Zaken die je willen binden, vastmaken, terwijl je juist de vrijheid nodig hebt om te leven. Ook in Leiden is dat heel sterk het geval. Het vertrek van Loes leidt bij Rose en Paul tot neerwaartse gevoelens: iedereen verlaat het schip, Van IJzendoorn neemt de zaak over, etc. Daar moet je consequent en met een zekere strengheid tegen in gaan. Ook wanneer mensen menen zaken niet te kunnen. Zeg dan: probeer het eens, wie weet lukt het. Opwaartse wegen. Daar moet de strengheid in zitten. Het en toch, en toch, en toch gevoel.