# 0727 maandag 27 juli 1998
11:12	Koffie op ons terras in de zon. Dit is vakantie. Dat heb ik deze 14 dagen al heel vaak gedacht. Gerrie en Daan bezochten ons van woensdagmiddag tot nu. Gezellige uitstapjes gemaakt, o.a. naar Île de Bréhat: veel bloemen op een soort Schiermonnikoog.

Ik ga deze week Voskuil deel 3 (Plankton) uitlezen, evenals het boekje over Time Management. Daaraan een planningsopdracht voor mezelf koppelen.

Een paar dingen kwamen de afgelopen dagen bij mij op: een positieve instelling moet bijna altijd van binnenuit op gang gebracht worden, al kies je natuurlijk in sterke mate je eigen omgeving, zoals Rutter en Rutter dat noemen. Je moet als het ware van binnenuit een positieve stroming op gang brengen. Geloven betekent toch zoiets als ervan uitgaan dat zo'n positieve stroming je helpt om je medemens en jezelf met respect en liefde te behandelen. Dit proberen vast te houden. Verder verbaas ik mij erover dat ik, op m'n 48e, nog steeds zo slecht maat kan houden. Veel problemen ontstaan door onmatigheid, ook in de erotische omgang met Anne Carien. Daaraan werken. 

[Even een onderbreking omdat de Psion stuk is geweest, ster in het beeldscherm. Gelukkig zonder kosten gerepareerd, garantie]
