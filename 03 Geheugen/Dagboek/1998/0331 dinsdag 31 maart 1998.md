# 0331 dinsdag 31 maart 1998
En, leidt dit apparaatje tot een andere levensstijl? Ik geloof van wel. Hoewel de papierwinkel nog steeds heel groot is en de takenlijst lang. Toch heb ik de illusie er iets meer boven te staan. Loopt de sectie nu beter? Ik heb het idee dat er een soort grimmige stemming heerst: we moeten je niet, maar accepteren het feit dat er op dit moment geen alternatief voorhanden is. Het sectieoverleg loopt goed. Wilma maakt een zeer gereserveerde maar toch ook actieve indruk als secretaris. Ze schrijft de ene brief na de andere. Smeets zit intussen in de departementscommissie en zo dadelijk ook in de examencommissie. Hij is daar volgens mij niet ontevreden over. 

Denk ik alleen maar aan mijn werk? Het neemt wel een grote plaats in mijn leven in. Rond de meivakantie een weekje vrijaf gepland. 

Even nadenken over een toespraak voor Ton Klein.

- Iets over ons gemeenschappelijk verleden: ik paste op hem. Hij paste op onze oudste Cathrien. Hij werd student-assistent. Ton heeft verschillende malen geprobeerd deze kringloop te doorbreken. Uiteindelijk is hij er helemaal voor naar Cura√ßao gereisd. Maar ik hoop dat we elkaar weer zullen treffen. Misschien in SCOPE, misschien elders.

- Toen ik promoveerde zei Fokkema: je moet doorgaan. Dat zeg ik nu tegen jou: ga door met je enthousiasme, je collegiale instelling, je neus voor wat belangrijk en onbelangrijk is.
