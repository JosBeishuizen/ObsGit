# 0825 dinsdag 25 augustus 1998
Dat ik hier nu, om 11:48 uur zittend op een bankje op het perron en wachtend op de vertraagde trein, in mijn dagboek kan schrijven, dat vind ik toch wel een groot voordeel van mijn Psion. Zojuist stevig aan de kies gevoeld door de tandarts: kroon van achterste kies rechtsonder getikt, halve kies weggeboord waar bij de zenuw rose doorschemerde, en de boel met cement weer een beetje opgebouwd. Een nieuwe kroon moet erop, de zenuw is beledigd maar als hij de komende dagen tot rust komt hoeft daar niets aan te gebeuren.

Een belangrijke ontdekking gedaan, althans zo lijkt het. Bij het leesexperiment van Lieneke blijkt dat zwakke lezers veel meer woorden geactiveerd houden in het werkgeheugen dan sterke lezers. Dat lijkt contra de verwachting: sterke lezers hebben toch een veel grotere reading span en dus een grotere werkgeheugencapaciteit. Mijn verklaring luidt: zwakke lezers gaan inefficiënt met hun werkgeheugen om. Ze laten er allerlei materiaal in rondslingeren dat allang had moeten worden opgeruimd. Daardoor is de effectieve capaciteit veel geringer. Het spoort met allerlei ander onderzoek: het chunking verhaal. Maar ook met het onderzoek naar de invloed van faalangst op de prestaties. Je hebt de worry component: zorgen. die het werkgeheugen vullen en de informatieverwerking belemmeren, en de emotionality component: opwinding met als gevolg minder efficiënte infoverwerking. Met name het worry verhaal klopt met het Kerseboomeffect. Heeft Evelien hier iets aan? We zeggen steeds dat zwakke lezers vooral vooraf en na afloop verschillen van goede lezers. Zou een goede oriëntatie kunnen leiden tot snellere afwerking van informatie? Dat is zeker het geval als je niet kunt selecteren. Dat hoopt de informatie zich onverwerkt in het werkgeheugen op. Maar merk je dat ook aan het lezen zelf? Schijnbaar niet. Leessnelheid, zichtbare selectiviteit, wat hadden we nog meer in het CASE verhaal? Nakijken. Toch dit even uitwerken voor Evelien.
