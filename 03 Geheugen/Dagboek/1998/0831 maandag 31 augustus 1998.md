# 0831 maandag 31 augustus 1998
Om 7:46 uur in lijn 16 in de Ferd. Bolstraat. Trein tussen Schiphol en Leiden geblokkeerd. We gaan dus via Haarlem.

Zaterdagavnd op de rondvaartboot een indringend gesprek met aio Pauline Meijer over Anneke Zanting (afkomstig uit streng gereformeerd milieu in Zeeland, kan niet breken, depressief, tijd ziek geweest) en over het bestaan van God. Pauline is katholiek en komt uit Raalte. Gelooft niet meer in God maar is er wel mee bezig. Zij zegt: Hij is of almachtig of rechtvaardig, maar niet beide tegelijk. Kijk maar om je heen. Als hij dan nog alleen maar fungeert als laatste antwoord waar alle redelijke antwoorden ophouden, waarom zou je dan nog in hem geloven? Ik zeg: God is altijd anders, past niet in onze dimensies (zij: ja ja, het laatste irrationele antwoord). Mensen kunnen niet tevergeefs dood gaan. Zolang je nog blijft zeuren in jezelf, zolang je vragen blijft stellen, zolang je hart onrustig in jezelf blijft, zolang is er een God. Zegt Abel Herzberg niet dat de Joodse cultuur met haar steeds opdoemende vragen en klachten en tegenargumenten de ontkenning vormt van de nazi ideologie? Staan de psalmen niet vol met klachten en wanhoopskreten? De kreet Why Me geeft eigenlijk heel goed weer dan het eigenlijk irrelevant is of ik in God geloof. Het gaat volgens mij meer om de vraag of Hij nog in mij gelooft.
