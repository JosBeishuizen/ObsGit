# 0818 dinsdag 18 augustus 1998
06:35	Na half slapeloze nacht. Er is ook zoiets als dingen kunnen laten gaan. Of ben ik daar juist veel te gemakkelijk in? Gister twee vervelende gebeurtenissen die mij vannacht wakker hielden. Of eigenlijk drie. 1. Afspraken schoven in elkaar zodat ik overal te laat kwam. 2. Commissie tutoraat waste mij grondig de oren voor het feit dat ik bepaalde veranderingen niet had doorgevoerd in de syllabus. 3. Wijze waarop wij aio-voorstellen in de sectie hebben afgehandeld verdiende niet de schoonheidsprijs volgens Wilke en Wolters. Door het gedram van Westenberg, die ik dus al voor zijn aantreden begin te wantrouwen. Enfin, homo homini lupus. En daar dan de schouders over ophalen. Een ding is zeker: teveel dingen tegelijk. Wellicht voorzitterschap OC neerleggen? Dat zou wel wat tijd schelen, want ook uit UCO. 

Belangrijk is dat je deze sores niet laat doordringen tot je binnenste. Daar is alleen plaats voor de dingen die je echt belangrijk vindt: je vrouw, kinderen, familie en vrienden; de producten van onderzoek en onderwijs die je zelf fabriceert. God. Daar zit je zelf ook. Daar is het paradijs op aarde. Ik ben een paradijs in het diepst van mijn gedachten. Als dat eens waar was.
