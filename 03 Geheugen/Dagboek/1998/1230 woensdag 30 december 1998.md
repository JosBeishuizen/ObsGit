# 1230 woensdag 30 december 1998
Een belangrijke wijsheid van Annemarie Postma: het moet uit jezelf komen. Dat wil ik het komende jaar sterker dan de afgelopen periode centraal stellen. Ik bedenk wat ik wil doen en doe dat vervolgens ook. Zo wil ik morgen planken boven de boekenkast maken, twee aanvragen lezen en van commentaar voorzien, en betalingen verrichten. Misschien een begin maken met de boekhouding van de SSE. Kijk, dat zijn dingen die je je kunt voornemen. Ik snap niet dat ik de afgelopen jaren het gevoel ben kwijt geraakt dat ik mijn tijd in het geheel niet kan indelen. Ik kan dat wel en ga dat ook doen. Met voldoening en met strengheid. 

Ziek geweest en daardoor niet veel animo om in dit dagboek te schrijven. Kerstdagen waren goed. Kerstavond naar de kerk, 1e Kerstdag naar Deventer (Geert), 2e Kerstdag Joke en Saskia hier. Flink uitgeslapen, de afgelopen dagen. Ook nog wat gdeaan. Lekker gewandeld in de duinen bij Overveen. Film Titanic gezien. Nieuwjaarsdag nog Good Will Hunting. Doe je tegenwoordig thuis op de video. Boekjes gelezen van Leon de Winter en een Duitse schrijver (leesclub). Begin gemaakt met Tom Wolfe. Moet ik mee doorlezen omdat Willem het ook leest. 

Tweede voornemen voor volgend jaar: meer praten, niet alleen met Anne, maar ook met anderen. Meer naar buiten treden. Is Leuk.