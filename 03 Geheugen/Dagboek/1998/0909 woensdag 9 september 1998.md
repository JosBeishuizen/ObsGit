# 0909 woensdag 9 september 1998
18:01 uur. Op weg naar huis. Zal ik het ooit leren? Heb nu weer een nieuwe variant: de liniaal. Zet bij uiterste paniek twee of drie dingen achter elkaar en doe die in volgorde. Probeer verder zoveel mogelijk dingen hetzij onmiddellijk, hetzij niet te doen. Vanmiddag zou ik college morgenvroeg voorbereiden. Niet gelukt omdat Heili binnenviel. Heb dus ook niet de hardop-instructie geprepareerd. Hoe mot dit allemaal verder... Wat reduceert de stress? Je realiseren dat je maar één ding tegelijk kunt doen. En dat je, hoe dan ook, plezier moet scheppen in het moment. En dat je je taken gewoon zonder zuchten moet opvatten. Op vrijdagavond net zo goed als op zondagochtend. Altijd. Nu is bijvoorbeeld mijn taak thuis helpen bij het eten klaarzetten, rustig eten en praten, helpen bij het afruimen van de tafel, een oplossing voor het vervoersprobleem bedenken, bellen en de kinderen naar bed brengen. Vervolgens tot half 11 werken en zelf naar bed gaan.

Verrassing gisteren: Aart Koedood heel enthousiast over Sara. Heel sociaal in de klas en goed meekomend. Ook Jan lovend over Sara gedurende het weekend. Ik weet het wat haar betreft absoluut niet meer, ben het spoor geheel bijster.
