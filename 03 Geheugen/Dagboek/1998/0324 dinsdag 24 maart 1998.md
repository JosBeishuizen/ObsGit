# 0324 dinsdag 24 maart 1998
22:46. Op weg naar dromenland. Even een kwartiertje therapeutisch over jezelf schrijven, dat ontspant, zo las ik laatst in de krant. Vanavond voor het eerst een gesprek met een leerkracht dat geen positief verloop had. Meester Pieter vroeg zich af of Sara aan het veranderen was. Ze begon opeens meer praatjes in de klas te krijgen, iets teveel naar zijn oordeel. Zulke klachten hebben we nog nooit gehad. Ze passen ook niet helemaal bij Sara. Toch in het weekend met haar bespreken. Zorgen dat ze niet nog meer hekel aan school gaat krijgen. Ik denk dat het weinig zin heeft om de klachten van meester Pieter rechtstreeks over te brengen. Eerder zou ik benadrukken wat het verschil is tussen samen dingen doen en je eigen waarden en normen er op na houden. Eigenlijk is dat Kohlbergs postconventionele niveau. Daar is Sara natuurlijk bij lange na nog niet aan toe. Nog eens over nadenken.