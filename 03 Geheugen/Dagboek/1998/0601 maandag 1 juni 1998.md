# 0601 maandag 1 juni 1998
Rustig Pinksterweekeinde in Egmond. Prachtig weer. Goed geslapen. Proberen de draad weer een beetje op te pakken. De dood van John heeft mij zeer aangepakt. Gewoon omdat hij wist hoe je moet leven en ik dat nog niet weet. Misschien dat ik van zijn inspiratie kan profiteren. Hij was sportief, ging enthousiast met zijn kleinkinderen om, was scherpzinnig, geestig, had altijd een Sam&Moos mop bij de hand, steunde mensen financieel bij allerlei culturele projecten. Was een ideale grootvader. Wist alles van geld af. Wat zouden zijn laatste gedachten geweest zijn, vroeg Huub zich in de dienst af. Nog een belangrijk punt dat ik ook terugvond in een interview met de theoloog Hans Janssen in de Volkskrant van zaterdag: katholieken onderscheiden duidelijk tussen de officiële kerk met haar officiële leer en het leven van de gelovige. Dat houdt een soort vrijheid in. Regels moeten er zijn, zeker. Maar je hoeft je er niet altijd precies aan te houden.

Zaterdagmiddag en -avond Harry op bezoek. Dat is een heel ander verhaal.
