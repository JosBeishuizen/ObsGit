# 0103 zaterdag 3 januari 1998
Eerste zaterdag in het nieuwe jaar. Deze week goed de dagen ingedeeld. Het systeem werkt op dit moment goed. Misschien moet het tot de goede voornemens worden verheven. Plus de afspraak om de computer alleen voor typ- en rekenwerk te gebruiken. De kerstvakantie is zeer snel voorbij gegaan. 30 December een dagje Leiden: Kuifje in Tibet (Rijksmuseum voor Volkenkunde, tante Wil achter de balie), lunch in Van de Werff, rondwandeling, mummies in Rijksmuseum voor Oudheden, eten in M’n Broer. Oudejaarsdag ‘s middags naar moeder en ‘s avonds naar Wim & Annette, alwaar ook Gert, Inge, en Dirk aanwezig waren, naast natuurlijk Floor, Daniëlle en Jan. Ik vroeg aan Floor: “Floor, zit jij nou in de hoogste klas?” Waarop zij antwoordde: “Nee, dat is Floor”. Mij in diepe gedachten achterlatend. ‘s Nachts teruggereden. Om 3.00 uur in bed. Nieuwjaarsdag eerst gewandeld in Noordwijk en toen naar Meindert & Mieke voor de nieuwjaarsborrel met de familie. Bijzonder verhaal van Mieke die een oudere dame heeft gesproken die Miekes ouders nog goed heeft gekend (John, Lion,  en Beppie, Rebecca, Coster). Krantenknipsel uit de Telegraaf van 27 december 1939 waarop Miekes vader aan de rekstok, winnaar van een turnwedstrijd. Een bericht waar allerminst de naderende holocaust blijkt.