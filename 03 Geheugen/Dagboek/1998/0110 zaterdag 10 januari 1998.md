# 0110 zaterdag 10 januari 1998
Zaterdagavond, 21:29 uur. Cathrien maakt nog huiswerk. Anne kijkt naar de film “An Officer and a Gentleman”, en ik werk aan mijn Kleine Onderwijspsychologie. Gisteravond aangenaam gedineerd bij Martien Diemer en Herman Holtmaat. Anne merkte op dat het typisch voor vrouwen is dat ze niet uitsluitend voor hun carrière kiezen, maar hun tijd verdelen over allerlei nuttige zaken. Dat lijkt me ook kenmerkend voor mijzelf. Ik zou ook uitsluitend moeten schrijven. Maar ben ook voortdurend met andere zaken bezig. Plezier in je werk is ook wat waard. Intrinsiek genoegen in het schrijven in je dagboek. “Vrees ook overdag geen aanval in de rug”. Ik lees te weinig psalmen, ben te onzeker over mijn eigen functioneren en laat me te gemakkelijk door A.C. uit mijn evenwicht brengen. Haar fundamentele gebrek aan vertrouwen in mijn ondernemingen slaat op mij zelf over en irriteert mij dus enorm. Daarvoor is geen reden. Ik moet elk gesprek met haar veel consequenter vanuit een basisvertrouwen in mezelf voeren. Dat vertrouwen moet je metgezel zijn, ook als het spannend wordt. Verder met de stellingen en met de tekst van Harrie Boelens.