# 0209 woensdag 9 februari 2022
Toch wel verontrustend dat ik de jaartallen 2020 en 2022 verwar. Met enig nadenken kom ik wel weer uit op het huidige jaar: 2022. Vanochtend stevig geroeid, misschien is dat het.

Ben echt heel blij met deze nieuwe omgeving voor het maken van aantekeningen (LogSeq). Heeft beslist voordelen in vergelijking met TiddlyWiki. Veel minder toeters en bellen. Zeer rustige vormgeving.

Drie citaten uit het boek *The Apprentice* van Iris Murdoch die mij bijgebleven zijn. In een gesprek zegt Stuart, Edwards halfbroer die zijn best doet om goed te leven (belangrijk thema bij Murdoch): "Ik bedoel dat schuldgevoel niet belangrijk is, het kan zelfs slecht zijn. Je moet gewoon proberen het goed te maken, voortaan beter te doen. Waarom zou je jezelf verlammen terwijl er zoveel te doen is. "

Uit een gesprek tussen Edward en Brownie, de zus van de overleden Mark.
Edward: "Brownie, ik weet dat je me veroordeelt, dat je me haat, maar ..."
Brownie: "Ik haat je niet, dat is onzin. Misschien veroordeel ik je, wat dat ook betekent. Ik zal erover moeten nadenken. Maar dat gaat alleen mij aan. Maar ik zou niet willen dat je jezelf en je hele leven kapot maakt ... ik geloof trouwens ook niet dat je dat zal doen of dat je dat kunt ... daar zou niemand iets aan hebben en het brengt Mark niet terug. Je studeerde toch aan de universiteit?"
Edward: "Ja."
Brownie: "Nou, ga dan terug, ga weer studeren, misschien kun je later andere mensen helpen. Houd op met dat gepieker over jezelf en over je schuldgevoelens. Dat is mijn raad."

Uit een denkbeeldig gesprek dat Edward voert met Mark aan het eind van het boek. "Het was niet mijn schuld, zei Edward tegen Mark, ik heb het niet gewild, ik heb je nooit kwaad toegewenst, we zijn nu van elkaar losgemaakt, jij zult jong blijven en ik zal oud worden en ik zal je niet vergeten, maar ik kan het niet toelaten dat je me vernietigt. Mijn leven hoort anderen toe, mensen die nu hier zijn en mensen die nog zullen komen."