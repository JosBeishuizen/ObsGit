# 0207 maandag 7 februari 2022
Wandeling Marken. Vanochtend een rondje Marken gelopen. Zon en frisse, stevige wind. Is precies te doen in twee uur. Om 12 uur weer thuis. Aanleiding was wrijving met Anne over gesnurk. Had me juist voorgenomen om er weer wat vaker iets van te zeggen, als het me uit de slaap houdt. Dat was een slecht plan. Anne blijkt niet goed op haar rechter schouder te kunnen liggen. Hartkloppingen. Terwijl dat juist de houding is waarom ze niet snurkt. Ik vroeg vannacht, kennelijk driftig, of ze op haar andere zij wilde gaan liggen. Schoot verkeerd. De rondwandeling op Marken bracht in ieder geval het inzicht dat ik hoe dan ook mijn driftigheid moet beteugelen. En dus 's nachts niet meer vragen om stilte.  

Mercia en de mazelen. Cathrien kwam met Franca lunchen. Cathrien moest telefoontjes plegen en aan een stuk schrijven. Cathrien vertelde dat Mercia had gevraagd of de mazelen nog voorkomen. In Pluk van de Petteflet krijgen de Stampertjes de mazelen. Cathrien zei dat dat in de tijd van Pluk nog wel voorkwam maar nu veel minder. Mercia: Maar Pluk bestaat toch niet echt? Cathrien: Nee, je hebt gelijk, ik zeg het verkeerd. In de tijd dat Pluk werd geschreven kwamen de mazelen veel voor. Mercia: O, dus in de tijd van Annie M.G. Schmidt?  