# 0107 donderdag 7 januari 2021
Misschien goed om als voornemen voor 2021 een lijstje te maken van dingen die, gegeven de beperkte beschikbare tijd, niet meer gedaan moeten worden. 

* Dingetjes proberen op de computer, daarvoor is de tijd nu echt op.
* Dingen zien op tv die je niet echt zelf hebt gekozen.
* Nieuws checken op de telefoon.
* Telefoon toelaten op de slaapkamer. 
* Ongeduldig worden. 
* Zoeken (nooit zoeken ...)

Er zijn natuurlijk uitzonderingen zoals vannacht. De bestorming van het Capitool. Trump die zijn aanhang de straat opjaagt en opdraagt om naar het Capitool te gaan. Nou, dat hebben ze gedaan. De plaatselijke politie hield ze ook bepaald niet tegen maar schoot in het gedrang wel een vrouw dood. Waar heeft deze vrouw voor geleefd. Het Congres heeft vannacht bevestigd dat Joe Biden de 46e president van de Verenigde Staten gaat worden. 

Waar gaat het naar toe met de V.S. Twee mogelijkheden: (1) Trump verdwijnt van het toneel en de Republikeinse Partij splitst in tweeÃ«n. (2) De angst onder de witte Christelijke Amerikanen neemt verder toe en de Republikeinen keren in 2024 met Trump, Pence of Cruz terug in het centrum van de macht. Maarten van Rossem kiest het laatste alternatief. 

Dit was de verklaring van Trump vannacht, nadat het Congres de verkiezing van Trump en Harris had bevestigd: "Hoewel ik het totaal niet eens ben met de uitkomst van de verkiezingen, waarbij ik word gesteund door de feiten, zal er een ordelijke machtsoverdracht plaatsvinden op 20 januari. Ik heb altijd gezegd dat ik onze strijd zal doorzetten om ervoor te zorgen dat alleen de legale stemmen worden geteld. Dit is het einde van de beste presidentstermijn in de geschiedenis, maar slechts het begin van onze strijd om Amerika weer groots te maken."

Het goede nieuws is wel dat beide Democratische kandidaten voor een senaatszetel hun verkiezing in Georgia hebben gewonnen. De zwarte kandidaat en de Joodse kandidaat!

Nog een paar mooie foto's van Mercia en Franca. Gisteren opgepast. Franca kan heel uitgelaten en ondeugend en ernstig zijn. Gistermiddag liep ze een paar keer het halletje in, deed de deur dicht, plotseling weer open waarna ze luid schreeuwend naar binnen stormde. Wij allemaal schrikken natuurlijk waar ze weer heel erg om moest lachen! Anne deed een puzzel met haar met lollig getekende dieren in twee stukken. Ze viste steeds met gemak het bijpassende stukje tevoorschijn als Anne een bepaald stukje gepakt had. 

Mercia wordt echt een schoolkind. Ze kan heel geconcentreerd en serieus met taakjes bezig zijn. Vanochtend bekeken we eerst op YouTube een video met juffrouw Irene die een opdracht uitlegde: ga eens *voor* de koelkast staan, ga eens *onder* de tafel zitten. Mercia had natuurlijk helemaal geen moeite met deze opdrachten maar was toch bang om ze verkeerd uit te voeren. Ik moest het eerst voordoen, toen deden we het samen en tenslotte durfde ze het zelf. Dat had ik niet gedacht.

![[20210107 New York Times.jpg]]
