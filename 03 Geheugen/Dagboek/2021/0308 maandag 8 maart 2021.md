# 0308 maandag 8 maart 2021
Nacht. Anne heeft veel last van haar rug, gaat morgen naar de huisarts. Maak me er grote zorgen over. Lijkt heel erg op de fase naar de hernia in 1992. Met name ook in onze relatie. Heb nog eens de dagboekfragmenten gelezen uit die periode. Vreselijk om te lezen. Wat een totale kneus ben ik emotioneel, hier wordt niemand blij van. Aantekeningen over de kinderen zijn leuk, maar mijn eigen worstelingen zijn zeer deprimerend. Ha even niet door met dit project.

Morgen Anne helpen bij de dokter. Hoe moet dit verder?

Nog steeds nacht. Deze aantekeningen zijn misschien nuttig als uitlaatklep voor jezelf maar ongeschikt voor andere ogen. Het is verbijsterd om te lezen in wat voor modderpoel aan gedachten ik me mijn hele leven heb gewenteld. En al die volstrekt vruchteloze pogingen om orde op zaken te stellen. Uitermate deprimerend. Ik ga dit project onmiddellijk stopzetten. Alleen de teksten over anderen zijn het waard om verzameld te worden. Maar dan opnieuw de vraag, voor wie? Zeker niet voor het nageslacht. Dus alleen voor jezelf.

Voortaan alleen dingen doen die gezond zijn. De computer is ongezond, tobben is ongezond. Zorgen voor een ander is gezond, met vrienden spreken is gezond. De Ekklesia is heel ongezond. Oordelen over Anne is zeer ongezond. De gewone dingen doen is gezond, de ongewone dingen doen is niet gezond. Bijbel lezen is gezond. Geloven en daarmee bezig zijn is gezond.

[[Psalm 51]]: daar staat het. Lees die psalm elke dag net zo vaak tot je begrijpt wat er staat.

Gij vraagt mij niet om gaven en offers.
Als ik, gebroken en vernederd,
mijn hart geopend houd voor U,
is dat mijn offer. Neem het aan.