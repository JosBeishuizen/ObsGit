# 0221 zondag 21 februari 2021
De derde dag

In deze veertigdagentijd zijn wij onderweg naar de ‘derde dag’, de dag van de opstanding.

Carel ter Linden schrijft over deze ‘derde dag’ in zijn boek ‘Bijbelse miniaturen’ (Uitgeverij De Arbeiderspers 2018, p. 206) het volgende:

'Die drie dagen moet je niet te letterlijk nemen. Dat is een veelvoorkomende bijbelse uitdrukking voor een beslissende wending ten goede. Zo’n wending vraagt echter een hardnekkige weigering van ons mensen om het kwaad in ons leven en in deze wereld het laatste woord te gunnen. En dat is soms een heel proces. Dat gaat, zouden wij zeggen, niet van de ene dag op de andere, daar is meer voor nodig. Een ‘derde dag’.'

Een mooie uitdaging, zeker in deze bizarre coronatijden!

Een fysieke opstanding uit de dode blijft in ons persoonlijk leven echter een ver-van-ons-bed-show. Toegankelijk en aansprekend vinden wij dan ook de betekenis die Claartje Kruijff aan het opstandingsverhaal geeft in haar boek ‘Leegte achter de dingen. Mijn zoektocht naar een betekenisvol leven’ (Ambo/Anthos 2018, p. 152). Zij schrijft:

'Dat vind ik zo bevrijdend aan kerken en gemeenschappen waar op een open en vrijzinnige manier mag worden gesproken, gedacht en geloofd. Omdat er ruimte is voor allerlei perspectieven kunnen deze verhalen misschien juist nieuwe betekenis en diepte krijgen. Ik ontdekte dat dat onwaarschijnlijke paasverhaal een diepzinnig verhaal is dat gaat over het geheim van leven. Leven en dood hangen veel nauwer samen dan ik dacht. Dood was voor mij het eindpunt van het leven maar langzamerhand heb ik een ander besef. Tijdens het leven moet je loslaten en sterf je op allerlei manieren. En hopelijk sta je steeds weer op en begin je opnieuw. En zo begint de diepte van het paasmysterie tot mij te spreken.'

Je hoeft volgens Claartje Kruijff – in eigen woorden – niet lichamelijk dood te zijn om je tijdens leven toch in een ‘doodse’ situatie te bevinden. De Bijbel stelt ons gelukkig steeds weer in het vooruitzicht dat wij het vertrouwen mogen hebben dat ooit die ‘derde dag’ aanbreekt. Een dag om op te staan en het leven opnieuw aan te durven. Er is – zoals wij ook deze dagen vaak horen – licht aan het einde van de tunnel.

Op naar Pasen!

Sanne, Guus & Fien Boelens

Een mooie, diepzinnige tekst van Guus en Sanne Boelens. Geldt zeker ook voor mij. Ik ben op dit moment gewoon een beetje paranoïde. Denk van kritische opmerkingen van Anne meteen dat ze tegen mij als persoon zijn gericht, terwijl dat niet het geval is. Van een mail van bestuursleden van de Ekklesia dat die gericht is op het onderuit halen van mijn notitie. Terwijl dat vast niet het geval is. De bodem van vertrouwen is weg. Hoe krijg ik die terug, dat is de vraag om over na te denken in deze slapeloze nacht.