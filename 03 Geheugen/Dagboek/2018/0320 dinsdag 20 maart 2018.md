# 0320 dinsdag 20 maart 2018
We komen net terug van het BovenIJ ziekenhuis. Anne moet worden geopereerd om een cyste in de buikholte te verwijderen. Het is een groot geval, 11 bij 20 cm, en daarom kan de verwijdering niet via een kijkoperatie plaatsvinden. Alle signalen wijzen tot op heden in de richting van goedaardigheid. Maar zekerheid daaromtrent krijgen we pas als het geval is bekeken door de patholoog. Toch wel een schrik. Temeer daar er een kans bestaat op knappen van de cyste of draaien, wat tot hevige pijnen gaat leiden. Tot nu toe heeft Anne weinig klachten en is het allemaal goed te doen. Het lijkt behapbaar maar na de operatie moeten we toch op vier tot zes weken herstel rekenen. Nu moet er eerst een ct-scan worden gemaakt, volgende week vrijdag 30 maart (Goede Vrijdag), en dan een gesprek met de gynaecoloog in de week daarop.