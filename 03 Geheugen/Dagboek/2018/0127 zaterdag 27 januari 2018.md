# 0127 zaterdag 27 januari 2018
Misschien zuigt de computer toch teveel aandacht weg waardoor je uiteindelijk niet aan schrijven toekomt. Guus Kuijer in "Het boek van alle dingen": geluk begint ermee dat je niet meer bang bent. Ik vind wel veel in die uitspraak zitten. Niet zozeer dat je ernaar moet streven om gelukkig te zijn of te worden maar wel dat bang zijn een gemoedstoestand is die je beter zou moeten onderkennen om er vervolgens afstand van te kunnen nemen. De fundamentele angst is natuurlijk de angst voor de dood. Je zou misschien de rest van je leven als doel kunnen stellen om van die angst voor de dood af te komen. Het lijkt me toch dat dat zou moeten kunnen.
Gisteren een mooie dag gehad. Bezoek aan het Stedelijk Museum. De kelderverdieping is opnieuw ingericht door Rem Koolhaas. Allemaal schots en scheef geplaatste wanden van staal en hout met een overdaad aan schilderijen en andere kunstvoorwerpen, chronologisch georganiseerd. Bijzonder, zeker om nog eens te bezoeken, straks met Mercia. Daarna naar de Haarlemmerstraat gelopen om daar witte wijn te kopen. Inderdaad gelopen om aan mijn 5000 stappen per dag te komen. Goeie, extra lichaamsbeweging. Nu nog even in Mercia's boekje schrijven.

