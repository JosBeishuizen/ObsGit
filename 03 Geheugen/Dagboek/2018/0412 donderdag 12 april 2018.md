# 0412 donderdag 12 april 2018
Vandaag gaat Cathrien promoveren! Hopelijk een echte genietdag, in de eerste plaats voor Cathrien. Gisteren heeft ze hier in alle rust nog aan de voorbereiding kunnen werken. Ger was er even om te strijken. Was ook weer gezellig voor Cathrien.

Tijdens ons bezoek gisteren aan het AMC overheerste toch wel een gevoel van opluchting. ‘s Ochtends eerst naar de gynaecologen-oncologen. Ontzettend knappe en aardige en kordate vrouwen, daar krijg je wel weer enorme bewondering voor. Uitvoerige bespreking, meer dan een uur. Inwendig onderzoek, echo. Het ding is duidelijk zichtbaar, met al zijn schotjes en subcystes. Ze konden hem niet verplaatsen, hij lijkt vrij stevig in het kleine bekken vast te zitten. Zowel de arts in opleiding als het staflid vonden de kans op maligniteit niet groot. Benigne, misschien borderline, dat was hun taxatie. Het blijft natuurlijk een schatting. Zag er toch weer positiever dan het rapport van de radioloog in het BovenIJ (“Cave maligniteit!”). Planning van de operatie: binnen een maand, geen urgentie. Na de gynaecologen bloedafname en hartfilmpje bij het lab. Even lunchen met Sara die een onderwijsdag had met colleges en werkgroepen microbiologie. Daarna naar de anesthesist, ook al weer een vriendelijke oudere vrouwelijke arts. Tenslotte een longfoto en weer naar huis. Alle voorbereidingen voor de operatie afgerond.
Dirk en Elzemien kwamen nog langs. Allemaal heel hartverwarmend.
