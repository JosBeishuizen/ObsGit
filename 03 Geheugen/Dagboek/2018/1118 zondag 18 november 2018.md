# 1118 zondag 18 november 2018
Als je elke dag zou willen lezen, schrijven, en piano spelen, dan zou je leven er misschien wel een stuk ongelukkiger uitzien. Omdat je steeds je doelen niet bereikt. Gerrit Banen is bezig een doel te bereiken: een maand reizen door Thailand, in zijn eentje.

Elsje logeert bij ons. Ze heeft vannacht geen kik gegeven en ligt nu nog te slapen als een roosje.

Gisteren twee schokkende documentaires gezien op het IDFA festival gemaakt door Helena Trestikova. In beide films werd één persoon gedurende een jaar of vijftien gevolgd, vanaf hun 16e tot hun 32e. De een is een draaideurcrimineel met schrijversambities, de ander is een heroïne verslaafde die ook nog eens een kind krijgt. Groter treurigheid is nauwelijks voorstelbaar. Beiden klagen erover dat ze geen doel in hun leven hebben. 

Volgens Aristoteles word je gelukkig als je bezig bent te werken aan de verwezenlijking van je doelen. Deze documentaires lieten op zijn minst zien dat je ongelukkig wordt als je geen doelen hebt om aan te werken, althans als je lijdt aan dat besef. 