# 0108 zondag 8 januari 1989
22.30 - Tijd om beneden af te sluiten. Berend krijgt nog een fles boven. Dan snel naar bed. Morgen om 6 uur weer op. Afgelopen week goed gelukt om de discipline erin te houden. In 't weekend ging het minder goed. Sara was gisteren erg ziek. Gisteravond 40.3. Mede dankzij de azijnsokken was de koorts vanochtend weer gezakt. Nu nog erg hoesten. Op dit moment nog onrustig (via de babyfoon). Ben benieuwd hoe het vannacht zal gaan. 

Cathrien kreeg vanmiddag haar eerste en enige vioolles van Wenneke Savenije. Situatie was niet echt geschikt. Cathrien wilde niet veel aannemen van Wenneke. Ik ga informeren of de Suzuki-methode voor kinderen van haar leeftijd al iets is. Op Sara's kamer lag nog het dikke "Handboek voor Ouders" i.v.m. Sara's koorts. Toen Cathrien het zag liggen en ik op haar vraag uitlegde wat voor boek het was ging ze erin zitten lezen. Ze zocht naar treinen omdat Christien onder een Japanse trein was gekomen en toch niet dood was. Cathrien wordt weer wat groter en begint wat "spatjes" te krijgen. Ze moet af en toe ferm toegesproken worden. Ook moet je steeds meer uitkijken met praten over de kinderen waar ze bij zijn. Ton van der Stap vanochtend: "God, dat is de bodem van je ziel." Mooie gedachte ter aanvulling op mijn toespraak.