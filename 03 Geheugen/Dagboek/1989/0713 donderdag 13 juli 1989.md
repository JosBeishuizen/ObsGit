# 0713 donderdag 13 juli 1989
Vannacht gewaakt bij Cathrien met oorpijn. Ze sliep goed op een paracetamol-tablet om ½8, ½11 en ½2. Na zo'n doorwaakte nacht, die overigens heel rustig verliep, krijg je (even) een andere kijk op het leven. Vanwege de betrekkelijke slaapproblemen van de afgelopen weken wil ik proberen wat soberder te gaan leven: geen koffie meer, niet meer roken, alcohol zo min mogelijk (alleen sociaal), snoepen zo min mogelijk (idem). Verder strikt op tijd naar bed: 10 uur stoppen met werken, uiterlijk 11 uur in bed, uiterlijk ½12 licht uit. Misschien een yoga-crusus voor ontspanningstechniek volgen. Wat meer aan sport doen, vaker gaan zwemmen met Cathrien in het Zuiderbad. Ook in de sociale sfeer wil ik mijn aspiraties wat omlaag schroeven: meer luisteren, minder praten. Wat het werk betreft wil ik voorlopig niet solliciteren maar zorgen na afloop van het PWN-project nog enige tijd hier onderzoek te doen. Ik denk niet dat er voor mij op termijn positieverbetering inzit. Het fiasco in Leiden heeft me geleerd dat ik absoluut ontoereikende kwaliteiten voor het hoogleraarschap heb. Zo lang ik geen naam van betekenis heb verworven moet ik me wat dat betreft zeer bescheiden opstellen. Het zij zo. Rust. Catharsis. 