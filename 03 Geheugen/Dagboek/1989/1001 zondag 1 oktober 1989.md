# 1001 zondag 1 oktober 1989
22:36. Cathrien is erg druk in de weer met de "Here God".  Gisteravond: Hoeveel handen heeft God? Ik: veel. Cathrien: misschien wel 23! Later: Waarom krijg je een steen als je dood bent? Ik: als herinnering. De mensen gaan dan naar de steen en denken aan je. C: Ze denken ook veel aan de Here God. Wat is er onder de steen van opa? Ik: nu niets meer. C: wat was er dan eerst? Ik (na enig nadenken): ook niets. C: als je dood bent zet ik bloemen bij je steen. Als ik dood ben, zet jij dan bloemen bij mijn steen? Ik zeg dat God de wacht houdt bij alle lieve mensen. C: ook bij mensen die niet lief zijn? Ook bij mensen die oorlo maken? Ik: ja, zelfs bij die mensen. Vandaag is Tom gedoopt. Ik vertel dat de voorganger hier "priester" genoemd wordt. C: wij noemen hem gewoon dominee hè? 

Een vreemde gewaarwording: De goede aanpak bestaat o.a. uit woorden en zinnen die je tegen jezelf zegt. Die woorden of zinnen werken een tijdje positief uit en verliezen dan hun kracht. Gek genoeg vergeet je ze dan en moet je weer opnieuw gaan zoeken. Vandaar: op één kaartje een soort standaard opschrijven van werkzame woorden of zinnen. Ter herinnering. 