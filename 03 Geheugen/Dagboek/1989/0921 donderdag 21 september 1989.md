# 0921 donderdag 21 september 1989
Een nieuw pak met kaartjes; hopelijk gaat het wat sneller op dan het vorige pak.

Berend vanochtend koorts: 39.3. Cathrien wordt door een andere moeder gebracht en gehaald. Gauw bij Kees nog wat flessen melk gehaald. Nu om 9.00 uur startklaar in de bibliotheek. Agenda bevat 11 punten. 

Zwakke kanten in het werk: schrijven aan buitenlandse publicaties en deadlines in acht nemen. Op de SCOPE-vergadering zei dinsdagavond Nieske van Rijn: drukke mensen houden zich aan hun planning, hebben agendadiscipline. Mensen die niets te doen hebben komen hun afspraken niet na. "Agendadiscipline", wat een mooi woord! Gedisciplineerd leven, dat zou ik wel willen, veel doen en toch de deadlines halen. Kost me veel moeite. Bovendien: het moet niet ontaarden. "Vrijheid in gebondenheid", wat is dat eigenlijk. Toch bevallen mij goed op 't moment: door de week geen alcohol, uiterlijk 23.15 in bed. Lukt goed. Ik heb het echt nodig om streng voor mezelf (en soms voor anderen) te zijn. Voel me daar inderdaad vrijer bij. Heel moeilijk om grenzen voor jezelf te stellen.

Sara is weer opgehouden met stotteren, deze week moeite met stoelgang, zondag een zware bevalling (met wonderzalf en olijfolie). Cathrien is ook iemand die streng moet leren zijn voor zichzelf. 't Gaat op 't ogenblik weer heel goed. Vanavond Joke van Eekeres op bezoek. 