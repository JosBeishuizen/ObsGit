# 1003 dinsdag 3 oktober 1989
Gisteravond voelde Anne een bobbeltje in haar linkerborst. Ze vraagt vandaag advies aan een arts in het AMC. Hoewel er geen enkele reden is om in paniek te raken slaat de schrik je wel om het hart. Je gedachten vliegen alle kanten uit. Als de zaken een kwade keer nemen zal er een groot beroep op mijn dienstvaardigheid worden gedaan. Het is misschien niet zo gek om vast eens wat te gaan oefenen. Zo vanzelf gaat dat bij mij allemaal niet. 

Gisteravond bij het uitkleden haalde Cathrien een paar schoenen uit haar slaapkamerkast. Ze bleken nog te groot te zijn en Anne zei: zet ze maar terug in de kast. Daar had Cathrien geen zin in. Veel commentaar van "Ik moet altijd alles alleen doen". We hebben voet bij stuk gehouden en uiteindelijk heeft ze de schoenen terug gezet. Ik heb haar geprobeerd uit te leggen dat we elkaar helpen bij het opruime, zodat we niet lang hoeven te zoeken naar alle spullen. Hopelijk heeft Cathrien het begrepen.

Berend heeft gisteren zijn eerste stapjes gezet. Waggelend en met veel geschater, maar toch!

Zou Berend's (te) vroege komst problemen met Anne's gezondheid hebben veroorzaakt? Niet over speculeren. Eerst de feiten onder ogen zien. 