# 0702 zondag 2 juli 1989
Cathrien 4 jaar! Vandaag bezoek gehad van Gerrie en Kitty, en Joke van E.  en Saskia.  Vanmiddag Sam & Marga en de kinderen.  Marga opnieuw in verwachting! Sam ziet nog niet direct mogelijkheden voor een nieuwe baan hoewel hij er wel zin in heeft, zeker na z'n cursus management. Van de vrienden sluiten zij toch het meeste aan bij onze aanpak van de kinderen. 't Zou ideaal  zijn wanneer zij de zorg voor onze kinderen op zich konden nemen, mochten wij ooit onder de tram geraken.   Kitty gaf een poëziealbum cadeau met een mooi gedicht van haar zelf voorin.  Ze probeert altijd een persoonlijk cadeau te geven.

De vakantie zit er nu definitief op. Gaan we het anders doen in de komende tijd? Twee dingen: nog meer plannen en evalueren, m.n. werkoverleg. Toch ook wat strakker leiden misschien.  Zakelijker. Verder proberen een eigen lijn uit te stippelen. Aan welke  problemen  werk je nu eigenlijk in de cognitieve ψ? Dat ook verder door studie uitdiepen. Meer studeren, d.w.z. lezen en schrijven dus. Plannen werkt angst tegen en brengt rust. Je blijft anderen voor en wordt niet zo gauw door de gebeurtenissen overvallen. Geldt ook voor thuis. Wat willen we het komende jaar doen met Cathrien, Sara, Berend, het huis?