# 0316 donderdag 16 maart 1989
Avond. Johannes Passion. Kinderen slapen, redelijk koortsvrij. We hebben een hele golf van kinderziektes over ons heen gehad, Cathrien met Pfeiffer (knapt weer op), Berend maandag nog 41.2! Gelukkig bleef hij nog redelijk bij zijn positieven zodat niet gevreesd hoefde te worden voor meningitis, wat nogal veel voorkomt op  't ogenblik. Berend reageert al op zijn naam. Lacht veel en lijkt nog steeds een heel vrolijk en evenwichtig mannetje. Kijkt het gesnater van zijn zusjes vrolijk aan. Draait zich nog weinig om maar is verder wel actief in de box.

Sara probeert nog steeds Cathrien bij te benen wat haar met veel vallen en weer opstaan soms lukt. Ze praat al heel veel, het "zelf even doen" is niet van de lucht.

Cathrien is aan de kleuterschool toe. Vanavond had ze het volgende verhaal: Sara was haar kindje en ze gingen naar de ene oma van Sara waardoor de andere oma "jaloers" werd. Wat is "jaloers", vroeg Anne. Dat is "kinderachtig", zei Cathrien.

Cathrien heeft soms aanvallen van dwarsheid. Ik maak het 's ochtends en 's avonds mee. Er vaart iets in haar waardoor een crisis soms niet te vermijden is. Heel moeilijk om een uitweg te vinden. Rustig erbij gaan zitten wachten tot het over is is één mogelijkheid. Een andere: een afleidingsmanoeuvre verzinnen. Veel creativiteit nodig. Gesolliciteerd in Syracuse, N.Y.!