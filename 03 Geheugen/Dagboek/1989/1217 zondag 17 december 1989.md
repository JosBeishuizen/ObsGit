# 1217 zondag 17 december 1989
N.a.v. het indrukwekkende Lolita van Nabokov: mensen zijn tot meer narigheid in staat dan ze zelf geneigd zijn om te denken. In feite wijzen de experimenten van Milgram ook in deze richting. Er is geen bodem die voorkomt dat je handelwijze daalt beneden alle peil. Hoe een weldenkend mens je ook moge wezen. Dit weekeinde was erg druk omdat A.C. ziek was en er naast de boodschappen ook nog enkele voorbereidingen voor de Kerst moesten worden getroffen (kerstboom kopen, kerstkaarten maken met aardappelstempels en "glittertjes"). Het is allemaal goed gelukt, mede dankzij de aanwezigheid van Gerrie. Hoewel ik gisteravond moe was ben ik toch voor de t.v. blijven hangen om de nachtfilm te zien. Vandaag was ik dus betrekkelijk geroken en humeurig. Het lijkt een onbelangrijke faux pas maar ik vind het zelf heel onplezierig. Op zo'n moment is er dus geen ingebouwde veiligheidsklep die voorkomt dat het systeem zichzelf opblaast. Je hebt een levensplan nodig, zegt Adler. Inderdaad, een plan voor een "ideaal leven" waarin je naar je idealen leeft.  Je moet je aan dat plan houden, zoveel mogelijk ontspannen en vrijwillig, maar als het moet met enige zelfkastijding. Mijn plan maak ik op basis van de bijbel en de omgang met God. 