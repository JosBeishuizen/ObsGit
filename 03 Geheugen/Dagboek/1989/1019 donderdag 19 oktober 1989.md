# 1019 donderdag 19 oktober 1989
De ondergang van Clyde Griffiths in "An American Tragedy" van Theodore Dreiser wordt aanzienlijk in de hand gewerkt door de onbedoelde zwangerschap van zijn vriendin Roberta. Juist als hij zich van haar wil ontdoen op zijn weg naar de hogere kringen kondigt zij aan in verwachting te zijn. Hij slaat zich voor het hoofd. Wat heeft "één moment van genot" een onheil teweeg gebracht. In de encyclopedie staat van Dreiser dat hij pessimist is omdat naar zijn oordeel de Amerikaanse samenleving geheel beheerst wordt door geld en sex. In 1925! Wat een vooruitziende blik. Wat zou hij zeggen als hij vandaag de dag nog rond kon kijken. Het prototype van de Amerikaan: een egoïst die uitsluitend uit het oogpunt van persoonlijk gewin zijn medemens gebruikt. Liefde ondergeschikt aan het streven naar de weg omhoog. Eén zwakke plek: sex, of  misschien algemener: genotzucht, hedonisme. Dit beeld  van de westerse cultuur is wel heel raak: egoïsme en hedonisme. Het alternatief: altruïsme en onthouding. Niet alleen als morele imperatief maar ook als erkenning van de noodzaak van de hulp van anderen om te overleven, als individu en als samenleving. Ik ga me wat meer oefenen in dit besef, m.n. tijdens de zgn. vrije tijd. 