# 1024 dinsdag 24 oktober 1989
Wat zou ik graag willen leven volgens een paar eenvoudige principes:

(1) je tijd besteden aan het nastreven van gekozen doelen;
(2) geen tijd verliezen aan activiteiten waarvoor je niet gekozen hebt (computerzaken, t.v., etc.);
(3) werk en ontspanning goed verdelen;
(4) veel lezen;
(5) veel schrijven;
(6) veel met de kinderen en met Anne optrekken;
(7) muziek maken.

Waarom lukt dit niet? Ik ben nu 39 en zou zo langzamerhand moeten weten hoe (1) en (2) gerealiseerd moeten worden. Een paar complicerende factoren. (1) Ik houd te weinig rekening met mijn zwakheden. (2) Ik raak te zeer gedeprimeerd door mislukkingen en te weinig opgetogen door successen. (3) Ik ben te serieus, mis relativiteitszin en humor, geef te weinig plaats aan liefde als drijvende kracht. (4) Gebrek aan slaap en ontspanning verzwakt de positieve krachten en versterkt de negatieve krachten. (5) Angst voor mislukkingen werkt vluchtreacties in de hand.

Ik ga me trainen in het volgende:

(1) Meer plaats voor liefde als sturende kracht.
(2) Geen tijd besteden aan nutteloze zaken.
(3) Humor en strengheid combineren.
(4) Voldoende gericht ontspannen. 