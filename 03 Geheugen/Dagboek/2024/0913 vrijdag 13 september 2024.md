# 0913 vrijdag 13 september 2024
Daar liggen we dan, met een nieuwe pen in de heup. Nauwelijks pijnklachten. Na een slome dag met afnemende hoop op een beschikbare plaats op de OK was het gisteravond om half 8 toch ineens zover. Flinke hoeveelheid pijnstillers en een oxazepam geslikt en op naar het ok-complex. Dat stond al een heel team klaar, inclusief de anaesthesist, een bijzonder aardige vrouw. Wat werken er toch veel aardige mensen in het BovenIJ! Op aandringen van Sara nog een keer aandacht gevraagd voor de aortaklep. In de ok voegde de operateur zich bij het team, al weer zo'n beschaafde vriendelijke man. Prof. dr. J.C. Goslings werkzaam bij OLVG en AMC. In mijn eigen bed een zuurstof masker. Daarna via het infuus de eerste druppels van verdovingsvloeistof en weg was ik

Rond 10 voor 10 werd ik met een schok en onrustig wakker op de uitslaapkamer. Ik had nog een laatste onderdeel van de beademing in mijn mond . Dat snel verwijderd en allerlei geruststellende woorden om mij heen. Ik kon niet goed lezen wat de digitale klok aangaf, meende dat ik in het buitenland was, vond het raar dat iedereen Nederlands sprak. Geleidelijk begon de desoriÃ«ntatie af te nemen. Met Anne gesproken door de telefoon. Dat was wel heel fijn. Toen alles was afgerond gingen we rond 11 uur weer naar de afdeling. 
Daar keerde de werkelijkheid steeds verder terug.. Met Cathrien gebeld, wat zijn Sara en Cathrien toch zorgzame schatten en goede dokters. Het hele ziekenhuis weet intussen van hun bestaan. Nog een heerlijke boterham met kaas gegeten en een kop thee gedronken. Ik was een beetje bang om te gaan slapen maar lukte uiteindelijk toch goed. Tot vier uur geslapen. 
Wat heerlijk dat het er op zit en dat we weer vooruit kunnen kijken. Toch wel een enorme opluchting.