# 0313 woensdag 13 maart 2024
Volgens Klaas Rozemond word je een moreel beter mens als je regelmatig een dagboek bijhoudt. Dat maar weer eens proberen. 

Vandaag passen we op Mercia en Franca. Om 12 uur van school halen, lunchen, een potje schaken, een dutje, en dan om 15 uur naar de muziekschool, waar Mercia een uur een koor zingt. Vanmiddag spraken we over de VU. Vanavond nemen we afscheid van Frank van Ommeren en Klaas Rozemond,  beiden geroutineerde voorzitters. Frank is decaan geworden, Klaas is uhd aan de UvA geworden. Ik probeerde uit te leggen wat het COBEX doet. Mercia: "Dus jullie zijn rechters. Ken je die mop van die twee bananen? Zegt de ene banaan tegen de andere: wat wil jij later worden? Zegt de andere banaan: Rechter." In al zijn eenvoud een goede mop. Franca probeert nog steeds door enig misbaar enige aandacht te genereren. Het schaken ging aardig, Mercia heeft heel snel de regels van het spel geleerd. Maar nu heb ik een handreiking nodig om de volgende stap te zetten. 