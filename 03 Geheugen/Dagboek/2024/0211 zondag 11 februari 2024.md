# 0211 zondag 11 februari 2024
Eigenlijk wel een spannende eerste dag, hoewel uiteindelijk alles heel soepel is verlopen. Vanochtend stond precies om half twaalf Marie Jeanne voor de deur om ons naar Schiphol te brengen. Onderweg bedacht ik opeens dat ik vergeten was mijn credit card bij mij te steken. Voorzag meteen grote problemen bij het ophalen van de auto. Maar de credit card bleek gewoon in het bovenste vakje van mijn rugzak te zitten, alle zorgen voor niets geweest. De vliegreis verliep zonder problemen. Rond 6 uur waren we geland. Toen moesten we eerst met een busje naar het verhuurbedrijf waar de auto afgehaald kon worden. Om 10 voor 7 reden we weg, meteen een steile helling op. Even peentjes zweten omdat de koppeling niet direct te pakken had. De weg hiernaartoe was prima maar wel kronkelig en met veel rotondes. Enfin, om 20 uur waren we hier. Even zoeken op het terrein, een brief met instructies bij de receptie, de kamer gevonden, heerlijk ruim, naast het restaurant waar we lekker hebben gegeten. 

