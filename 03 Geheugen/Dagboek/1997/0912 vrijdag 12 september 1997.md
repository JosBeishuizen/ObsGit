# 0912 vrijdag 12 september 1997
Het is nu 22:24. In Egmond, rustige, aangename, winderige vrijdagavond. Morgen verwachten de fam. De Boer-Ferrier, zondag gaan we roeien met de fam. Jobse. Nog steeds die vermaledijde keel, maar het lijkt nu toch weer wat te minderen. In de stukken over Joop van Tijn lees ik dat hij een welluidende lach had, sommige anecdotes vaak opnieuw vertelde, altijd te laat was met al zijn stukken en zich verontschuldigend door het leven ging. Een mooi beeld, er zijn er gelukkig meer. Als je dan ook je charmes blijft inzetten, dan kun je velen voor je winnen. Wim Weijzen is ook zo iemand. Toch ook een ietwat bitter stukje van Martin van Amerongen. Het blijkt dat Joop van Tijn in de glorietijd van VN regelmatig weg was om op te treden voor radio en/of t.v. Dat werd hem door de rest van de redactie wel kwalijk genomen. Van Amerongen vertelt van een feest ter ere van R. Ferdinandusse, waarbij iedereen al snel beschonken was omdat de hapjes zo klein waren, hoogtij van de nouvelle cuisine. Er werd gebeld voor Joop van Tijn, er werd altijd gebeld voor Joop van Tijn. Hij bleef erg lang weg. Van Amerongen ging hem zoeken en vond hem ergens op een bank liggen, angstig vanwege problemen met zijn hart.