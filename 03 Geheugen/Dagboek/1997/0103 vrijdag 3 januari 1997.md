# 0103 vrijdag 3 januari 1997
 De jaarwisseling is rustig verlopen. Oost west, thuis best. Deze veertien dagen vakantie zijn snel voorbij gegaan. Veel hoogtepunten, enkele dieptepunten. De hoogtepunten:

•	De schaatstocht op Oudejaarsdag over de Nieuwkoopse plassen.

•	De maken van de kerstkrant voor Tweede Kerstdag in Deventer

•	Het bezoek van Joke en Saskia op Eerste Kerstdag

•	Het bezoek van Harry gisteren

•	Het maken van het werkblad voor de computer

•	Het lezen van het boek De Geruchten van Hugo Claus

De dieptepunten:

•	Mededeling van Elzemien dat ze moet worden geholpen aan een door huidkanker aangetast plekje op haar wang

•	Mededeling van Elzemien dat Djoeke eind februari een kleine verwacht. Wim en Annet gaan de opvoeding op zich nemen.

Ik neem een gedeelte uit de inaugurele rede van Nelson Mandela over (1994), ons toegestuurd door Annemarie, de patiënt van Anne met een dwarslaesie.

“Onze diepste angst is niet, dat we ontoereikend zijn. Onze diepste angst is dat we oneindig krachtig zijn. Het is ons licht, niet onze duisternis, waar we het allerbangst voor zijn. We vragen ons af: wie ben ik dat ik briljant, buitengewoon aantrekkelijk, getalenteerd en geweldig zou zijn?

Maar waarom eigenlijk niet? Je bent toch een kind van God? Dat je je kleiner voordoet dan je bent komt de wereld niet ten goede. Er is niets verheffends aan je kleiner voor te doen dan je bent opdat de mensen om je heen zich vooral niet onzeker gaan voelen.

Wij zijn geboren om de luister van God uit te dragen die in ons woont. Niet slechts in enkelen van ons, maar in ons allemaal. Als we ons licht laten schijnen, geven we anderen onbewust toestemming dat ook te doen. Als we bevrijd zijn van onze eigen angst, bevrijdt onze aanwezigheid automatisch anderen.”

