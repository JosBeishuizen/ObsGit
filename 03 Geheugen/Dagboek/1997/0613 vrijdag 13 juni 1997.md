# 0613 vrijdag 13 juni 1997
Het is nu 10:12. Na het eerste gesprek bij de Inspectie op weg naar Leiden. Het is duidelijk dat ik weinig ervaring heb in het voeren van sollicitatiegesprekken. Ik ben veel te eerlijk! Op de vraag: wat zijn je sterke en zwakke punten zou ik een veel gewiekster antwoord moeten geven.
Wat heb ik gezegd:
Sterke punten: goed in overleg tot bepaalde gezamenlijke conclusies kunnen komen, goed kunnen formuleren. 
Zwakke punten: teveel persoonsgericht management, te weinig letten op de kleine puntjes.
Ik denk dat mijn gebrek aan managementervaring uiteindelijk het grootste minpunt zal zijn.
Van Dongen liet merken dat de stafafdeling wellicht een koerswijziging te wachten staat: meer aandacht voor informatiesystemen, minder voor onderzoek. Ook nu er een flink aantal vacatures is ontstaan.
Wat ik had moeten zeggen:
Sterke punten: analytisch vermogen: goed in staat om vanuit gezamenlijke analyse van de huidige sterke en zwakke punten te komen tot formulering van pragmatisch beleid. Enthousiast leiderschap. Inzet. Snelheid. Flexibiliteit.
Zwakke punten: teveel persoonsgericht management. 
-------------------------------------------------------------------------------
Beste Jan Willem en Titia,
Heb ik eindelijk een rustige vrijdagavond uitgezocht om een brief te schrijven, hangt er op ongeveer vijftig meter boven ons huis een helicopter van de politie te razen om te waken over het wel en wee van de Europese staatshoofden die in Amsterdam bijeen zijn om het Verdrag van Amsterdam te tekenen. Je moet wat over hebben voor de Europese eenwording en de Europese munt.
Het is op het ogenblik zo druk dat het moeilijk is om een rustig moment te vinden. Veel zaken thuis en op het werk. De weken voor de vakantie lijken een opeenstapeling van verplichtingen met zich mee te brengen. Ik raak er soms wel erg moedeloos onder. Maar ja, nog even de tanden op elkaar. Over 14 dagen hopen we onderweg naar onze boerderij in de Drôme te zijn, 40 km boven de Mont Ventoux, ter hoogte van Orange. Nait soez’n, moar deurzett’n, zoals ze in Groningen zeggen.
Ik heb je brief van 20 mei nog eens goed tot me door laten dringen. De zinnen “Dus geloof in God begint voor mij met het tot leven roepen van mijn geest door God’s geest. Het essentiële van de wedergeboorte.” zijn, dacht ik, de kern van je brief. Dat klinkt nog al als een absolute verandering, maar je schrijft ook: “... dus ken ik de tweestrijd van wat God wil en wat het lichaam wil en dat verschilt nog al eens. Door voor God te kiezen in dagelijkse beslissingen leer ik opnieuw te lopen en dat wordt steeds meer de “gewone” gang.”
Als ik dit tot me door probeer te laten dringen, dan voel ik eigenlijk twee reacties. De eerste is bewondering: wat zul je gelukkig zijn dat je zo positief en vol moed over jezelf en jullie leven met elkaar en in je werk kunt denken. Zo’n duidelijke omkeer in je leven lijkt me een groot houvast geven.
Mijn tweede reactie heeft iets meer met mezelf te maken: ik heb zo’n wedergeboorte niet meegemaakt en kan dus ook niet vanuit zo’n perspectief over mijn leven denken. Ik ken wel mensen om mij heen met een positieve kijk op hun leven. Janny is een voorbeeld. Ik ben, als docent en begeleider van jongere medewerkers, ook wel in staat om anderen enthousiast te maken voor de psychologie of voor een project waaraan we werken. Maar het zit niet echt in mijzelf, althans niet op dit moment, nu ik enigszins moedeloos van het vele werk mijzelf probeer op te peppen met Groningse spreekwoorden.
In de Amsterdamse Studentenekklesia proberen de voorgangers, met name Huub Oosterhuis, de Joodse wortels van de Bijbel en de christelijke traditie voortdurend op te sporen. Dat heeft bij mij o.a. tot gevolg gehad dat ik veel waarde hecht aan het oordeel van Joodse schrijvers. Een van hen is Etty Hillesum, een jonge vrouw die in de oorlog een dagboek bijhield en haar gang naar Westerbork en Auschwitz nauwkeurig heeft vastgelegd. Zij schrijft in haar dagboek dikwijls, in weerwil van de steeds verslechterende omstandigheden: “En toch, en toch, en toch, is het leven waard om geleefd te worden”. En andere Joodse schrijver zegt:
Wat is de sabbat? Een herinnering aan de koninklijke waardigheid van elke mens; een afschaffing van het onderscheid tussen meester en slaaf, rijk en arm, succes en mislukking. Wie de sabbat viert, ervaart zijn uiteindelijke onafhankelijkheid van beschaving en maatschappij, van prestatie en mislukking. De sabbat is de belichaming van het geloof dat alle mensen gelijk zijn en dat gelijkheid van de mensen hun adeldom betekent. De grootste zonde van de mens is te vergeten dat hij een vorst is. De sabbat is een verzekering dat de geest groter is dan het heelal, dat voorbij het goede en het heilige is. Het heelal werd in zes dagen geschapen, maar het hoogtepunt van de schepping was de zevende dag. De dingen die gedurende de zes dagen in aanzijn kwamen, zijn goed, maar de zevende dag is heilig. De sabbat is heiligheid in de tijd. (Abraham Joshua Heschel in: ‘God zoekt de mens. Een filosofie van het jodendom’. De Haan 1986, oorspr. 1955, blz. 464.) Een mooie tekst voor de vrijdagavond.
Ik weet niet of jullie je herkennen in deze tekst. Ik voor mij ben geneigd om jullie verhaal over wedergeboorte en Heschel’s verhaal over de koninklijke waardigheid van de mens in elkaars verlengde te zien. Wij zijn toch immers geschapen naar Gods beeld en gelijkenis? Als jullie ervaren dat Gods Geest tot je spreekt, dan zal hij je toch zeker oproepen om als mens rechtop te gaan en zijn liefde uit te dragen.
Mijn probleem is dat ik het niet kan nazeggen. Ik ervaar het traditionele geloof, zoals ons dat is bijgebracht in de Gereformeerde traditie, toch als een handicap. Het besef dat je als mens onbekwaam tot enig goed en geneigd tot alle kwaad bent zit er bij mij wel erg diep in. Daaraan gekoppeld is dan die vermaledijde uitverkiezingsleer: voor je geboorte zijn je kaarten al geschud. Dat klinkt toch wel heel anders dan “Ik was nog niet geboren, Gij had mij al gezien”, zoals staat in psalm 139. Ik weet nog hoe geraakt ik was door die woorden toen Anne in verwachting was van wat later Cathrien bleek te zijn, en we dit lied op de avond voor Kerstmis 1984 zongen.
Dat God op zoek is naar mij, dat Hij mij ziet en behoedt, dat geloof ik vast en zeker. Maar het lukt mij op dit moment niet om daaraan te koppelen het gelukkige besef wedergeboren te zijn of te leven vanuit de “koninklijke waardigheid” waarmee God ons bekleedt, of gewoon Etty Hillesum na te zeggen: “en toch, en toch, en toch ...”.
Misschien zit ik in een “dal” omdat de graankorrel eerst in de aarde moet sterven om vervolgens weer tot leven te kunnen komen. Ik ben geneigd om de situatie van dit moment zo goed mogelijk te aanvaarden en te genieten van het moment, in de hoop dat betere tijdens zullen weerkeren. Vorige week ben ik de hele week met Cathriens klas op stap geweest: kamp in Bladel, ten zuiden van Eindhoven. Een heerlijke week, genoten van de kinderen, ook veel geleerd van de conflicten, zelf een stevig conflict aangegaan met het schoolhoofd en een oudgediende in de leiding omdat ze een bepaalde manoeuvre uithaalden om de jongere leerkrachten in een lastig parket te brengen, enfin, een geslaagde week. Verder deze week mijn oude baas, prof. Fokkema, in Muiden opgezocht en hem materiaal gebracht waar hij om vroeg. Hij is begin 70 en heeft een herseninfarct gehad. Maar zijn geest is nog ongebroken. Met een jongere vriendin annex verpleegster om zijn oude botten te verwarmen slaat hij er zich manmoedig doorheen. Gelukkig is zijn spraak niet aangetast. Hij heeft weer autorijles genomen, maar jaagt de instructeur de stuipen op het lijf omdat de linkerhelft van zijn visuele veld gedeeltelijk ontbreekt en hij dus links van de weg niet alles opmerkt ...
Je brief heeft mij zeker bemoedigd. Ik zou wel willen weten hoe je de “wedergeboorte” in je leven hebt ervaren. Wat ging eraan vooraf? Heeft een ander ook te maken met je eigen opvoeding, Vaders rol daarin, etc? Heb je je geloof ook met je kinderen kunnen delen? Wij nemen de kinderen mee naar de kerk (de studentenekklesia). Op dit moment lukt dat nog. Onlangs werd op de t.v. een gedeelte van een dienst vanuit de ekklesia uitgezonden. Op zeker ogenblik zie je Berend heel devoot de beker met wijn vasthouden waarin de gemeenteleden een voor een hun stukje brood dopen. We hebben het op video vastgelegd. Hopelijk kunnen we de kinderen erbij blijven betrekken. De regelmaat van kerkbezoek en bijbellezing, waarmee wij vroeger zijn groot gebracht, is er natuurlijk niet meer. Maar misschien praten wij meer met onze kinderen dan onze ouders met ons deden.
Het is tijd om te stoppen. Graag tot een volgende electronische brief. De hartelijke groeten en veel liefs van ons allen!
Jos
