# 0908 maandag 8 september 1997
De rouwdienst zaterdag in Westminster Abbey was indrukwekkend. Buiten bevonden zich ruim een miljoen mensen in de Londense straten en parken die de dienst op televisieschermen volgden. Over de hele wereld volgden 1 miljard mensen de begrafenis. Voor de woning van Diana, Kensington Palace, lag een enorme zee van bloemen. Tijdens de dienst las de nieuwe Britse premier, Tony Blair, 1 Cor. 13 voor. Zeer zorgvuldig en aandachtig. Elton John zong een gevoelig lied. De broer van Diana, graaf Spencer, gaf een gloedvolle en ontroerende toespraak, waarin hij niet alleen Diana roemde en omschreef als een onzeker iemand met een bijna kinderlijke neiging om goed te doen, maar ook de koninklijke familie bezwoer de beide zoons, William (15) en Harry (12), een “normale” opvoeding te geven. Tenslotte haalde hij uit naar de roddelpers, door wie Diana, de godin vn de jacht, zichzelf opgejaagd voelde. De enige verklaring hiervoor is dat de goedheid van Diana tegengestelde reacties opriep bij mensen die zich aan de andere zijde van het morele spectrum bevinden. Deze verklaring doet mij denken aan wat Abel Herzberg schreef over de jodenvervolging: de Joden belichaamden alles waar de Duitsers zich principieel tegen verzetten, het recht van de zwakste.

Ik vond het al met al een heel ontroerende en bijzondere gebeurtenis. Niet alleen omdat het Britse koningshuis op haar grondvesten staat te schudden (de vlag die voor het eerst halfstok gaat, de koningin die zich per televisie tot haar onderdanen wendt, de honderden miljoenen die nu al binnenstromen bij het Diana fonds). Maar ook omdat de hele wereld weer eens te horen krijgt dat de liefde het belangrijkste van alles is.

Vorige week zijn nog al wat mensen overleden: Moeder Teresa, Joop van Tijn, W.L. Brugsma, Jaap van Meekren, het ex-staatshoofd Mobutu van Zaïre/Kongo. De dood van Brugsma vernam ik van Loe Meulman, op donderdagavond op een terras in een zijstraat van de Keizersgracht waar ik met Céline een glaasje dronk na afloop van een stormachtige koorvergadering.

Hopelijk wordt deze week net zo enerverend als de vorige. Ik word nog al gehinderd door de slijmprop in mijn keel. Proberen er niet door afgeleid te raken. Achter mij in de trein zit iemand vreselijk te hoesten. Dat is erger. Dit fantastische apparaatje mag deze week niet voor exploratiedoeleinden onmiddellijk gebruikt worden. Tussen een exploratie-idee en de uitvoering ervan moet minstens een dag zitten. Blijf jezelf, net als Cathrien.
