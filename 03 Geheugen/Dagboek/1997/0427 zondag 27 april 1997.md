# 0427 zondag 27 april 1997
Gisteren bij Moeder op bezoek geweest, alleen met Cathrien. Ze was goed te pas. Moeder heeft een soort dagboek voor Cathrien bijgehouden waarin ze vanaf Cathriens geboorte heeft opgeschreven wat ze van Cathrien heeft meegemaakt. Cathrien kreeg het dagboek nu mee. Ik heb het gisteravond met tranen in de ogen zitten lezen. Met name de periode rond Vaders overlijden staat er gedetailleerd in beschreven. 

Berend verstond vrijdagavond, toen Willem bij ons kwam gourmetten, weer een woord verkeerd. Wat hadden het over het kapitalisme. Berend: “Hé, wie is dat, kapitein Lispel?”. Berend heeft voor zijn spreekbeurt over stunters en vliegers een z.g. gekregen. Hij was er natuurlijk erg over te spreken. In de spreekbeurt komt de zin voor: “In 1976 werd de Flexifoil uitgevonden. Dat is een soort vliegend luchtbed met het profiel van een vliegtuigvleugel”. Toen Cathrien vroeg: “Wat betekent profiel?”, antwoordde Berend: “Dat betekent ongeveer ‘principe’.” 

