# 0307 vrijdag 7 maart 1997
Hoe komt die zware steen in mijn lijf? Hij moet er uit.

Een aantal mogelijkheden:

•	relatie met A.C.
•	werk
•	vermoeidheid

Het probleem is: overal is wat. Bijna alles kan zowel een reden tot vreugde als een reden tot verdriet zijn. Het ligt dus het meest voor de hand om aan een fysieke oorzaak te denken. Het feit dat ik om 5 uur opsta zou daarmee te maken kunnen hebben. Toch betekent het een substantiële uitbreiding van de schrijftijd. Die tijd overdag realiseren is gewoon bijna onmogelijk. Met alle verplichtingen die er zijn.

Wat eraan te doen? Veel praten met A.C. Voldoende nachtrust nemen. Dat heb ik deze week ook gedaan. Eigenlijk betekent ‘s morgens werken: ‘s avonds op tijd naar bed. Om inspiratie vragen. Wat is mijn “future self”? Ik geloof dat ik echt uit Leiden weg moet gaan. Het werk is wel heel erg deprimerend. Mijn “future self” ligt niet in Leiden. Maar kan ik nog iets doen aan de verbetering van mijn positie?

Wat je doet, doe dat goed. Werk met plezier, ook onder de meest barre omstandigheden. Ga niet mistroostig uit het raam zitten kijken. Geniet van lesgeven en schrijven. Probeer serieus je medewerkers te begeleiden. Je kunt het. Je kunt het.

Vandaag trouwt Mechteld. Dat het haar goed moge gaan met haar partner en, binnenkort, hun kind. Dat Gerrie er plezier aan mag beleven. 
