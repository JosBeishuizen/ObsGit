# 0813 woensdag 13 augustus 1997
Wat is het bijzondere van deze dag? De extreem hoge temperatuur: meer dan 30 graden. Het is nu 15:31 uur. Op weg naar Kees Kok om eenvoudige (!) begeleidingen bij de liedjes voor Paul & Ingrids trouwdienst te krijgen. Dat wordt flink studeren, de komende anderhalve week. Gisteravond gezellig bezoek van Tammo en Nina. Tammo is net begonnen op een ingenieursbureau van Stork in Amsterdam. Adviseert bij de aanbesteding van projecten die iets met chemische technologie te maken hebben, met name natuurlijk olieraffinage. Nina werkt op het bureau van de Nederlandse Vereniging van Journalisten. Ze heeft een nieuwsbrief opgezet en adviseert over zaken die met de persvrijheid te maken hebben. Ze hebben allebei wel interesse in een periode in het buitenland werken, met name in Indonesië waar Nina’s moeder vandaan komt. Stork heeft een kantoor in Djakarta.... 

Ter sprake kwam de manier waarop Mieke bij de fam. Van der Laan is terecht gekomen. Het blijkt dat in het begin van de oorlog de kerken (of alleen de Gereformeerde Kerken?) een project hebben gestart waarbij de adoptie van Joodse kinderen door kinderloze Nederlandse echtparen werd bevorderd. In het kader van dat project hebben Mieke’s ouders haar aan het eind van 1940 als halfjarige baby afgestaan. Je kunt je de omstandigheden moeilijk voor de geest halen. Het lijkt van een verre afstand moeilijk te begrijpen.
