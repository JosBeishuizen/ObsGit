# 0310 maandag 10 maart 1997
Het is nu 17:48. Op weg naar huis. Even een voorval met Berend noteren. Anne ging laatst met Berend naar het huis van de fam Vlietstra om Wytze op te halen voor een gezamenlijk uitstapje. Berend wil aanbellen en kiest “Praktijk” in plaats van “Privé”. Waarom? Berend: “Privé betekent toch: onder vier ogen?”. 

Vandaag een geslaagde dag ondanks het feit dat Marcel mij een uur doorzaagde, van 9 tot 10 uur nog wel, de mooiste uren van de dag. Twee ingrediënten werkten uiteindelijk goed uit: 1. een lijstje, en 2. in de bibliotheek gaan zitten.

Het afgelopen weekend in Egmond was “lente-achtig”. Vorige week vrijdag de bruiloft van Mechteld en Herman. Zeer geanimeerd. Ook voor de kinderen heel geslaagd. Inclusief de door ons gezongen liedjes en het dansen. Lijstjes, voortdurend bezig, dat verjaagt de dodelijke verveling. Nu verder met het onvergetelijke Meneer Beerta van J.J. Voskuil.

