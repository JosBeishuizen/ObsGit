# 0811 maandag 11 augustus 1997
Het is nu 08:44, op weg naar Leiden. De kinderen, Berend en Sara, gaan vandaag weer naar school. Het is eigenlijk niet te geloven dat het alweer zover is. Aan het eind van het vorig schooljaar leek de kaars zover opgebrand dat er een oneindige periode nodig was om weer nieuwe moed te vatten. Nu zijn we al weer zover. De kinderen hebben een uitgelezen vakantie achter de rug: drie weken Frankrijk, twee weken Egmond, een week op de boerderij, de laatste week met onafgebroken stralend weer. Als het vandaag opnieuw 30 graden wordt, en dat ziet er wel naar uit, dan hebben we een officiële hittegolf. Ajax speelde gisteravond een mooie wedstrijd tegen Real Madrid. Weliswaar met 2-1 verloren maar schitterend spel van Dani en de nieuwe spitsen Laudrup en Arveladze. Dat belooft veel goeds voor het komende seizoen.

Twee dingen uit het weekend. 1. Een van de grootste problemen met de Van Remmens is dat ze geen vragen stellen. Je zou voor de grap de gesprekken op een dag aan het water eens moeten turven: het aantal vragen (ik bedoel niet de retorische vragen, waarvan de vragensteller het antwoord al weet) is op de vingers van een hand te tellen. 2. Geschokt over de manier waarop Elzemien Warnink Dirk heeft ingelicht over haar scheiding, wegens een andere kerel: via de telefoon terwijl Dirk in Italië op vakantie was! Dat vind ik het toppunt van liefdeloosheid. Daar verbleken de verhuiskaartjes die wij en Tjeerd & Kathleen hebben gehad (Verbaasd? Hopelijk niet geschokt!). Algemene indruk van Elzemien: een kind gebleven. Hoe doet ze dat in haar werk?
