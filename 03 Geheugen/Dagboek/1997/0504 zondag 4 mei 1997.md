# 0504 zondag 4 mei 1997
Het is nu 07:32. Zondagochtend 4 mei in Egmond. Na twee mooie dagen gaat het weer nu omslaan naar wisselvallig. Achterkant en zijkant van het huisje zijn geschilderd. Als het droog blijft ga ik vanochtend de voorkant doen. Gisternacht gedroomd: Huub Oosterhuis werd tijdens een dienst opeens boos en wilde over het functioneren van het koor praten. Achter in de kerkzaal bevond zich een bar met een uiterst vriendelijke barkeeper. Hij reageerde niet al te snel op de vraag om een glas water waarop Oosterhuis reusachtig tegen hem begon uit te varen. Ik dacht dat de zaak vreselijk uit de hand zou gaan lopen en stelde Huub voor om de leiding van het gesprek over te nemen. Huub stemde daarmee in. Ik ging voor de gemeente staan. Vervolgens stapte iedereen op en ging naar huis. Er bleef nog een handjevol mensen over. De zaal was intussen veranderd in een soort collegezaal met tafels. Vooraan zaten twee onbekende lieden die een metalen postbakje bij zich hadden. Ze schuurden daarmee over de tafel zodat een snerpend geluid weerklonk. Ik ging naar de mensen toe en begon op mijn beurt mijn woede te luchten.