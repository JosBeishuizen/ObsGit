# 0724 donderdag 24 juli 1997
In Egmond na drie weken Zuid-Frankrijk. Dorien logeert hier voor de derde dag. Ton en Veronique zijn een weekje naar Portugal om de bruiloft van een vriend mee te maken. Dorien heeft er vandaag wat moeite mee. De meisjes amuseren zich met Karlijn. Berend speelt af en toe met Ronald. De huurders van ons huisje hebben niet nagelaten een diepe indruk op de buren achter te laten. De man ging dagelijks een- of soms tweemaal naar het strand met kruiwagen en schep, maar een hoge berg zand op en ging op de berg zitten wachten op de opkomende vloed. 

Gerrie is dinsdag verhuisd naar haar nieuwe flat aan het Kattenburgerhof. Ze is erg gelukkig met de verandering.

De drie weken in Frankrijk waren zeer aangenaam. Ons huis in Buis-les-Baronnies bevond zich op vier kilometer van het dorp in een rustige vallei. Gedeelte van een grote boerderij met een 60-jarige schapenboer, Maurice, die er dagelijks tweemaal op uit trok met zijn kudde. Heerlijk gewandeld, gelezen, veel abrikozen gegeten, op het terras in Buis gezeten, markten bezocht, Vaison-la-Romaine bekeken, de Mont Ventoux beklommen.

Wat zit er in mijn “stalen doos”?

Mooie uitspraak van Monique Hof, prostituee en student: De zwakheid van de man hangt tussen zijn benen. (Interview in de Volkskrant van ...).

Teruggelezen in dit dagboek: Over Marcel Mastroianni: altijd serieus over zijn werk, nooit serieus over zichzelf.

Idem, uit “De Gelukkige Klas”: “Niet te diep denken - dan is er van het leven nog wel een opeenvolging van suksesjes te maken.

Maar anders - wat een gruwelijke machteloosheid, zodra het Leven maar éven ernstig tegen ons wordt!

Beuzelarij, beuzelarij, àl dat gedoe van ons.” 

Het is gewoon een kwestie van: de zwakheid sublimeren tot kracht: liefde.
