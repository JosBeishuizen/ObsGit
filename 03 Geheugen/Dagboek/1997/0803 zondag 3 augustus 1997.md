# 0803 zondag 3 augustus 1997
Wordt dit dagboek iets voor de zondagochtend? In deze eerste werkweek werkte het “kom-op”-gevoel het beste. De dikke keel baart enige zorgen. Volgens de invallende arts, die ik 14 dagen geleden raadpleegde, is het in ieder geval geen kanker. We zijn in Den Nul om de kinderen te brengen voor een laatste logeerpartijtje (laatste vakantieweek voor Berend en Sara, Cathrien heeft nog een week extra) en ideeën te genereren voor liederen voor de bruiloft van Paul en Ingrid. Drie liederen bedacht: over Paul als zakenman (suikerspin, kaasboer, leren tassen uit Polen), Paul als smulpaap en ijdeltuit (MacDonalds en slanke lijn) en over Paul als kindervriend (MacDonalds, cadeaus; wijs: Ik ben met Catootje naar de botermarkt gegaan). Ik kijk nu, het is 07:55 uur, vanuit het huis naar buiten over de weilanden. De koeien loeien, zojuist kwam er een grote luchtballon voorbij, Anne ligt in bed te lezen, de koeien grazen en staan stil, de haan roept, de zon is nog bedekt door een dunnen wolkenlaag, het is kortom een zeer vredige en stille zondagochtend. Vandaag boekenmarkt in Deventer. Altijd gezellig om doorheen te slenteren. Nog naar iets op zoek? Het zware zand van Rybakov. De gelukkige klas van Theo Thijssen. 