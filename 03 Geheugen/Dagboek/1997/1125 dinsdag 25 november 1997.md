# 1125 dinsdag 25 november 1997
Niet te geloven, al weer drie weken verder. Kinderen zijn intussen met keurige en mooie rapporten thuisgekomen. Cathrien startte met achten en negens, een 7 voor gym en een 10 voor godsdient. Vandaag heeft ze een groot proefwerk Latijn gemaakt. Hopelijk is het naar wens verlopen. Vanavond hebben we de zogenoemde tafeltjesavond: 10 minuten gesprekken met 3 leerkrachten. Sara is enthousiast bezig met haar typcursus. Ik had het idee dat ze zich zorgen  maakte voor haar rapport. Dat zag er “keurig” uit zoals Pieter omschreef. Daarna vrolijkte ze geweldig op.

Intussen hebben Jan Jobse en ik een vragenlijst ontworpen voor de Hildebrand-Van Loonschool: vragen over de prioriteiten die docenten stellen in hun pedagogisch-didactisch handelen. Met behulp van de antwoorden gaan we een discussie voeren over het profiel van de Hildebrand-Van Loonschool. Een leuk project, af te ronden met een discussieweekend in Bladel of op een andere hei!

In de studentenekklesia zijn we gestart met een nieuwe ronde enquête en discussie. Ik heb er wel zin in, samen met Timo der Weduwen, een nieuw bestuurslid. Maar ik bespeur gereserveerdheid bij Huub.

Dat brengt mij op een algemeen punt. Ik ben sinds donderdag vrij fanatiek bezig om per dag een gesteld aantal werkuren te maken. Dat gaat tot nu toe goed. Het maakt mij behoorlijk opgewonden, ik zit op een hoger activeringsniveau en kom wat geprononceerder uit de hoek. Dat betekent onvermijdelijk dat ik ook meer tegenwind krijg. Nico Metaal die mij toevoegt dat ik onvoorbereid de vergaderingen  van de opleidingscommissie voorzit. Ton de Jong die mij van alles en nog wat voor de voeten werpt in verband met mijn gebrek aan inzet voor het project Inductief Leren. Ik ben daar heel gevoelig voor, en neig ertoe mij weer terug te trekken. Misschien is dat ook beter: dan krijg ik écht tijd om mij op de primaire taken toe te leggen. Word ik dan een soort Lex van der Heijden? Dat zit er wel in. Dat past toch beter bij mij dan een voortdurend spreken en van mijzelf laten horen. Anderzijds: ik vind niet dat allerlei verwijten terecht zijn. Ik kan ook proberen mijn eigen koers te blijven volhouden, inclusief de extraverte houding die daar bij hoort. Ik denk dat ik, met Gods hulp, daarin probeer te volharden. Het houdt mij in ieder geval actief. 
