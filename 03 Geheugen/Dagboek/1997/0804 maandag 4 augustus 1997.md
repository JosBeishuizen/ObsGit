# 0804 maandag 4 augustus 1997
Vanochtend in de Volkskrant een foto van de Deventer boekenmarkt met bijschrift: “Jonge boekenliefhebber bekijkt op de Deventer boekenmarkt diverse uitgaven”. Wie staat er op de foto, terwijl hij de achterkant van “Storm over Indianenland” leest? Berend!! Ik plak de foto via de scanner in dit dagboek. Berend heeft in de vakantie aardig wat gelezen, enkele Kameleons. Deze foto betekent vast ene stimulans om nog eens wat meer te lezen. Het weekend in Deventer was gezellig en aangenaam van weer. Gisteravond met z’n tweeën bij Pa en Ma gegeten. Ma tobt met de bloedsomloop in beide benen. Moet veel lopen om de circulatie op peil te houden, hetgeen uiterst pijnlijk is. Prachtige foto’s van vroeger bekeken. Alle ooms en tantes van Anne, broers en zusters van Ma, in en om het grote huis in Velp. Een vrolijk gezin, ondanks de strenge uitstraling van de beide ouders.