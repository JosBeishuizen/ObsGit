# 0819 dinsdag 19 augustus 1997
Een stukje van 200 woorden over mijzelf, ten behoeve van het O&O bulletin.

Toen ik twee jaar geleden aan eerstejaars studenten een studievaardigheidscursus gaf over het lezen van studieteksten viel mij op dat sommige studenten verhalen en verklaringen in een studietekst op één en dezelfde vlakke manier verwerken. Dat is vreemd omdat verhalen en verklaringen een totaal verschillende rol in een betoog spelen. De studenten hielden daarmee helemaal geen rekening bij het studeren en probeerden zoveel mogelijk zinnen uit het boek van buiten te leren. Sinds die cursus houdt het verschil tussen concrete verhalen en ervaringen enerzijds en abstracte verklaringen anderzijds mij voortdurend bezig. Kunnen kinderen en volwassenen al experimenterend op het spoor komen van oorzaak-gevolg relaties? Die vraag staat centraal in het project Inductief Leren, waarin ik samenwerk met Pascal Wilhelm, Frans Prins (beiden o.i.o.) en Marcel Veenman (collega in de sectie). Wat doen zwakke studenten fout als ze een tekst bestuderen? Dat is de vraag die Evelien Stoutjesdijk in haar onderzoeksproject probeert te beantwoorden. In mijn promotie-onderzoek ging het om de vraag hoe leerlingen informatie opzoeken in een gegevensbestand. Die vraag wordt weer actueel in een project waarin we studenten via Internet toegang willen geven tot een groot gegevensbestand met college-aantekeningen en ander illustratief materiaal van docenten. Kunnen mensen abstracte regels (bijvoorbeeld de wet van de grote getallen) in abstracte vorm direct leren, onthouden en toepassen? Volgens mij kan dat niet maar in de onderzoeksliteratuur beweren veel collega’s van wel. Daarover wil ik op korte termijn onderzoek gaan doen. De uitkomsten daarvan kunnen betekenis hebben voor bijvoorbeeld het statistiekonderwijs.  In mijn eigen onderwijs (Onderwijspsychologie, Motivatie- en Andere Leerproblemen) probeer ik door het vertellen van verhalen en het stellen van vragen studenten te helpen bij het verwerven van abstracte kennis. Dat die aanpak werkt wisten we sinds Socrates al. Dat het moeilijk is zo les te geven en les te krijgen ervaar ik en ervaren de studenten nog regelmatig tijdens de colleges.
