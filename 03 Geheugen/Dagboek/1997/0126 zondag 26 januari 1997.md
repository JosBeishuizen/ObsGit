# 0126 zondag 26 januari 1997
Vanmiddag hadden Sara en Cathrien hun jaarlijkse viooluitvoering, thuis bij de ouders van een van de leerlingen van Julia. Het was een gezellige en ontspannen bijeenkomst. Sara speelde stukjes uit Sandor 2 en samen met Cathrien twee lastige stukjes van Bartok. Cathrien speelde met mij twee van de 5 easy pieces van Sjostakowitch en verder het eerste deel van het dubbelconcert van Bach, met Julia en de vader van Malou. Cathrien speelde voor het eerst veel krachtiger dan we van haar gewend waren. Het klonk heel mooi. Ik voelde me echt de trotse vader...

Deze week een heel positief advies van Aart over Cathrien: vwo, een echt gymnasiumkind. We zijn al op bezoek geweest bij het Ignatius gymnasium. Het lijkt een gezellige en enthousiaste school.

Albert van den Heuvel in zijn toespraak vanochtend: een citaat van Niels Bohr: als je op zoek bent naar de waarheid, laat je dan niet door een enkel feit van de wijs brengen. Van den Heuvel: doe, net als Jezus, eens iets wonderlijks. Ik ben geneigd om dat een beetje toe te passen op mijn ideeën over de overbrugging van episodische en begripskennis als basis voor goed onderwijs. Ga er toch mee door, met dat idee, ondanks de negatieve ervaringen in het tutoraat.

Vandaag en gisteren discipline getraind door één ding met mezelf af te spreken: dit wil  ik in ieder geval vandaag doen. Is me nu al twee dagen gelukt. Morgen verder. Eerste college van Inleiding Onderwijspsychologie. Ben benieuwd.

Vorige week en de week daarvoor twee migraine-aanvallen kort achter elkaar. In de gaten houden. ‘s Ochtends even niet vroeg op.

