# 0318 dinsdag 18 maart 1997
Uit “Het Gras wordt Groener” door Thich Nhat Hanh:

Volgens de Soetra van Bewuste Aanwezigheid moet men tijdens het afwassen alleen maar afwassen, d.w.z. dat men zich tijdens het afwassen volkomen bewust moet zijn van het feit, dat men aan het afwassen is. Zo op het eerste gezicht lijkt dit misschien een beetje belachelijk: waarom zoveel nadruk op zoiets onbenulligs? Maar dit is nu juist het punt, waar het om gaat, Quang. Het feit, dat ik hier nu sta en dat ik deze borden afwas, dat is een wonderbaarlijke realiteit. Ik ben volkomen mezelf, ik volg mijn ademhaling, ik ben mij van mijn eigen aanwezigheid bewust, ik ben mij van mijn gedachten en handelingeen bewust. Het is niet mogelijk, dat ik heen en weer geslingerd kan worden als een fles, die doelloos op de golven drijft. Niets kan mijn bewustzijn uitéén doen spatten, zoals schuim op de toppen van golven, die tegen de rotsen slaan”.

Gisteravond een moeilijk gesprek met Anne. Zij kon zich het voorval aan tafel niet meer herinneren. Ik wist ook niet meer precies wat er was gezegd, alleen hoe het gesprek verliep. Anne begint zich in zo’n confrontatie meteen fel te verdedigen. Gaat in de aanval. Stelt dat ik ook niet altijd precies doe wat zou moeten, etc.  Uiteindelijk werd ik er neerslachtig van: bang dat Anne net zo gesloten zal worden als haar ouders zijn. Dat heb ik ook gezegd. Ze draaide bij, gaf mij gelijk, zei dat ze dat niet wilde en zou proberen om meer vragen te stellen. Ik hoop dat het haar lukt, maar acht de kans op dit moment niet zo groot dat het haar zal lukken.

