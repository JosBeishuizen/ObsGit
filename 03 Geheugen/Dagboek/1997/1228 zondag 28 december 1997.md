# 1228 zondag 28 december 1997
Het is 09:06 uur. Nog even een paar snelle woorden in het dagboek. Kerstdagen op traditionele wijze doorgebracht: kerstavond naar de kerk, Eerste Kerstdag Joke en Saskia te eten, Tweede Kerstdag naar Diepenveen. Gisteren de t.v. op wieltjes gezet en een klepje voor de brievenbus gemaakt. Sara naar Karlijn Borst gebracht. Vandaag naar de kerk en vanmiddag de kast boven leeghalen. Verder nog de nodige interviews in VN en de krant. Uit een interview met Aafje Heynis: “Mijn voorkeur voor godsdienstige liederen heeft op zichzelf niets met mijn geloof te maken. Maar ik ben me wel zeer bewust van mijn schuld en mijn verantwoordelijkheid tegenover God. Ik heb mijn stem niet gekregen voor huis-, tuin- en keukengebruik. Tegen mijn zangers zeg ik: je hebt een prachtige stem gekregen, je bent muzikaal, je hebt een gave en je hebt een ethische plicht die gave te ontwikkelen. Niet omdat God je dat talent heeft gegeven, want er zijn zoveel mensen die prachtig kunnen zingen en niet in Hem geloven, maar uit respect tegenover jezelf en je naasten, uit eerbied over het feit dat je er mag zijn.”