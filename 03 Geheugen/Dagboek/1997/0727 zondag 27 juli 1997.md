# 0727 zondag 27 juli 1997
De vakantie zit er bijna weer op. Wat schreef ik vorig jaar aan het eind? Hou het simpel, kies een leidend beginsel. Geen wind waait goed voor wie niet weet naar welke haven hij op weg is (Montaigne). Wat is mijn leidend beginsel? Naar welke haven ben ik onderweg? In je werk zou dat moeten zijn: publiceren. Als ik dat deze week als leidend principe zou nemen, dan zou .... Wacht even, mijn leidend principe in mijn werk zou zijn dat ik met de groep om mij heen tot productie zou willen komen. Dat wil zeggen dat we (1) als groep een doel in het oog moeten houden, en (2) als individuele collega’s zouden moeten weten hoe dat doel te bereiken. Wie behoren tot de mensen om mij heen: Marcel, Evelien, Pascal, Frans, Eric, assistent, wellicht de nieuwe medewerker, José.

Wat zijn de groepsdoelen: proefschriften, publicaties, geïnteresseerde studenten met hun scripties, subsidies, presentaties op congressen, andere publiciteit. Regelmatig overleg om duidelijk te maken wat iedereen aan de gemeenschappelijke doelen doet. 

Je kunt doelen ook op inhoudelijk niveau definiëren: wat willen we te weten komen? Voor mij geldt: ontdekken hoe mensen kennis en vaardigheden op concreet en abstract niveau verwerven. Aantonen dat het kanaal van het episodisch geheugen onmisbaar is voor kennisverwerving. De plaats van Pascal is daarin gemakkelijk aan te geven. De plaats van Evelien? Het verschil tussen weten en doen? Dat zou pas in een instructie-experiment duidelijk kunnen worden. Zie het oorspronkelijke onderzoek met Ingrid Jongenotter. 

We hebben daarnaast ook nog een paar onderwijsdoelen: de cursussen Onderwijspsychologie en Motivatie- en andere  Leerproblemen, het practicum ITO, het onderdeel Onderwijspsychologie van de propedeusecursus O&O, Observatiepracticum, etc. Daarnaast heb ik ook nog een aantal beheerstaken: Opleidingscommissie, db.

Ik praat nu alleen over het werk. Hoe zit het met thuis? Daar is het doel: liefde. Zoals Huub Oosterhuis het omschrijft: vriendelijkheid en vriendschap, tact en geduld, bedachtzame eerbied en mededogen, trouw en spontaniteit, hoofsheid en hartstocht, goede wil en ontroering, denkkracht en intuïtiekracht, wijsheid en wetenschap, fantasie en volharding, optimisme. Alles wat bijdraagt tot iets meer recht en vrede voor iets meer mensen.
