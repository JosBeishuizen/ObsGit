# 0927 zaterdag 27 september 1997
Het is nu 21:02 uur. We zitten in Egmond, een prachtige nazomermiddag en avond. Eigenlijk zou ik zo streng voor mezelf willen zijn als vader was. Maar dan wel in combinatie met gevoel voor humor. De kinderen spelen aan tafel nog een spelletje Stapop. Cathrien heeft haar klasgenoot Alma mee. Wat ben ik deze week wijzer geworden? In ieder geval is het me gelukt om zo’n 9 uur te schrijven. Het artikel over de twee leerprocessen is bijna af. Morgen leg ik er de laatste hand aan. Dan voor commentaar naar de club. Ben benieuwd naar de reacties. Ik beschouw het een als een soort levenswerkje. De basis voor allerlei andere teksten en onderzoek. Woensdagavond hadden we de tweede avond waarin de hele Bijbel wordt gelezen en uitgelegd. Nu ging het om Genesis 5 tot 9: de zondvloed. Josée Ruiter las de tekst in gedeelten, met een aardig muziekje er tussen door. Daarna uitleg in de vorm van een vraag- en antwoordspel waarbij Huub O. de vragen stelde en Alex van Heusden en Tamara Benina de antwoorden gaven. Alles was voorgekookt, wat het geheel een statisch karakter gaf. Een bijzondere opmerking van Benina: Noach was een tzaddik in zijn generatie. Dat staat er bij Abraham niet bij: hij was gewoon een tzaddik. Noach kon ermee door zeker als rekening houdt met alle schurken door wie hij was omgeven. Toen God Sodom en Gomorra wilde verwoesten begon Abraham te pleiten voor de inwoners. Noach deed dat niet. Hij ging braaf aan de slag met het bouwen van zijn ark, zonder verdere vragen te stellen.

Even een briefje aan Jan Willem en Titia.

Lieve Jan Willem en Titia,
‘k Heb een tijdje niets van me laten horen. Na de vakantie alles weer opgestart: kinderen weer naar school (Cathrien naar de eerste klas van het Ignatius gymnasium), colleges weer begonnen, evenals alle politieke geharrewar in Leiden, student-assistente aangesteld, die op 1 oktober gaat beginnen. Allemaal zaken en zaakjes die je aandacht opeisen. Het is nu 21:02 uur. We zitten in Egmond, een prachtige nazomermiddag en -avond. De kinderen spelen aan tafel nog een spelletje Stap-op. Cathrien heeft haar klasgenoot Alma mee. Het gaat Cathrien heel goed af op haar nieuwe school. Veel huiswerk, nieuwe klas, nieuwe vakken, een heus schoolorkest. Ze wordt er niet anders van, gaat onder alle omstandigheden rustig haar eigen weg. Haalt tot nu toe op de schriftelijke overhoringen en toetsen alleen maar achten en hoger. Ik benijd haar om haar onverstoorbaarheid. Daar stond ze ook al om bekend op de basisschool, temidden van een roerige klas. Sara is met haar vriendinnenschaar aan groep 7 begonnen (vroeger de vijfde klas). In haar klas is de scheiding tussen jongens en meisjes al sinds jaar en dag een geaccepteerd feit. Volgende week vrijdag gaat de klas een week naar Blader, op kamp. Sara maakt er zich wel zorgen over. Na veel geharrewar is de samenstelling van de slaapkamers nu rond. Ik denk dat ze er uiteindelijk zeer van zal genieten. Berend viert binnenkort zijn verjaardag. We gaan met vier meisjes en zes jongens uit Berends klas naar de “Klimhal”, een gebouw in Amsterdam waar je zo’n 15 meter hoog kunt klimmen langs steile wanden, met een touw om je middel. 
