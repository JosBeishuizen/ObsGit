# 0428 maandag 28 april 1997
Op dit moment is het “sense of control” gevoel heel sterk. Daarbij hoort ook nog: jezelf een soort geluksbeleving toestaan. Je realiseren dat het vandaag 28 april is, misschien wel de mooiste tijd van het jaar.

Naar aanleiding van de discussie gistermiddag in de ekklesia over het functioneren van koor, dirigent en pianist. Joke merkte dat de dirigent veel of weinig uit het koor kan halen. Bij Antoine zat ze steeds op het puntje van haar stoel, bij Herman werd er minder aan haar getrokken. Je kunt dat als docent dus beïnvloeden. Daar moet je wel constant op alert zijn. Ook studenten in de collegezaal moeten zich steeds uitgedaagd voelen. Geldt ook voor vergaderingen. 

Antwoord aan Jan Willem nav zijn mail van 20 maart.

Beste Jan Willem en Titia,

Een poging tot antwoord op je mail van 20 maart over “geloven”, mee naar aanleiding van het stukje van H. Kuitert.

Eigenlijk heb ik twee antwoorden op de vraag naar wat voor mij persoonlijk het geloof betekent. Als ik zeg dat het eerste antwoord uit mijn hart komt en het tweede uit mijn hoofd, dan lijkt het alsof ik daarmee een tegenstelling oproep. Ik probeer aan het eind van dit stukje de twee antwoorden aan elkaar te knopen. Eerst het hart.

Zaterdagavond zat ik te lezen in het dagboek dat Moeder voor Cathrien heeft bijgehouden. Vanaf Cathriens geboorte heeft Moeder gebeurtenissen rond Cathrien beschreven, zoals Moeder ze heeft meegemaakt of gehoord. In het dagboek worden vooral bezoekjes beschreven die we, eerst met ons drieën en later met ons vieren en vijven, aan Ermelo brachten. Het dagboek beslaat ongeveer de periode van 1985 tot 1995. Moeder heeft er ook nog wat foto’s, tekeningen en brieven bijgevoegd, die ze van ons kreeg. Zaterdagmiddag kreeg Cathrien het dagboek, toen we bij Moeder aan het theedrinken waren. Ik heb het dagboek, met Cathriens goedvinden, zaterdagavond meteen gelezen. Ik was ontroerd door Moeders beschrijvingen, heel direct en kernachtig en ook geestig. De periode van september 1987 komt er natuurlijk ook in voor. Begin oktober schrijft Moeder: “Cathrien, nu ga ik je iets heel verdrietigs vertellen. Opa is gestorven”. Die zinnen ontroerden mij. Hetzelfde overkwam me toen ik vanavond oude filmbeelden uit de Vietnamese oorlog op t.v. zag. Een beeld van kinderen (de leeftijd van onze kinderen), die huilend aan komen lopen. Een meisje is naakt en overdekt met brandwonden van een napalmbom. Het zijn beelden die je vast wel eens gezien hebt. Een foto van het meisje heeft destijds op de voorpagina’s van veel kranten gestaan. Andrew Lloyd Webber heeft naar aanleiding van deze beelden, en naar aanleiding van het overlijden van zijn eigen vader, zijn Requiem geschreven, met daarin het onvergetelijke Pie Jesu. Ik luister naar de muziek terwijl ik dit schrijf. Geloven betekent voor mij: je ogen en oren en hart open stellen voor het leed en voor het geluk van mensen om je heen, van mensen veraf. Zoals in de Bijbel van God gezegd wordt dat hij het gekerm van de kinderen Israels hoorde en dat zijn hart door ontferming bewogen werd. De Joden zijn wel bij het uitstek het volk dat het leed en de vreugde van de mensheid heeft doorgemaakt, en daarover verhalen heeft verteld. Ik geloof dat het lezen van die verhalen en van dergelijke verhalen in andere bronnen dan de Bijbel je aandacht richt op je diepste zelf en dat van anderen.  

Nu het hoofd. Geloven is voor mij, net als voor Kuitert,  zoeken naar iets of iemand. Wat of wie? Inderdaad, de God zoals we die kennen uit de Joodse Bijbel en uit het leven en en de persoon van Jezus. Ik probeer (soms) “de strategie van de kleine stappen van de liefde” (zo omschreven door Pinchas Lapide) toe te passen, soms met succes, vaak zonder succes. Je voelt je sterker als de strategie werkt, bijvoorbeeld, als je Cathrien gerust kunt stellen wanneer ze in paniek raakt als ze voor het slapen gaan bedenkt wat ze allemaal voor school moet doen. Je voelt je ook gesterkt als iemand zijn diepe problemen aan je toevertrouwt, zoals bijvoorbeeld vorige week Anne’s jongste broer Paul die sinds kort weet dat hij vader gaat worden en daar heel erg mee bezig is. Je herkent in zijn zorg en ontroering iets van je eigen zorg en ontroering, en je beseft: God bestaat. 

Ik vind het heel moeilijk om over mijn persoonlijke relatie tot God te praten. Zijn aanwezigheid beleef ik soms in de ontmoeting met anderen, als ik mezelf voor die anderen openstel. Met veel nadruk op soms. Helaas ervaar je in ontmoetingen vaker teleurstelling, onbegrip, soms zelfs fysiek of geestelijk geweld. Maar omdat het soms wel lukt geef ik het zoeken niet op. Ik voel me maar heel zelden een “vrije vogel”, zoals Kuitert schrijft. God ontmoeten is voor mij zeker geen zaak van alledag. 

Ik weet niet zeker of God echt bestaat, maar ik geef het zoeken naar Hem niet op, omdat de verhalen die over Hem verteld zijn me niet loslaten, en omdat je soms zelf ook ontroerd wordt door wat anderen zeggen of wat je meemaakt.

Het hart en het hoofd zijn voor mij twee kanten van dezelfde medaille. De ene kant is het geraakt worden door wat je overkomt, de andere kant is het zelf op zoek gaan en je verstand gebruiken om te begrijpen wat anderen zeggen over Hem en over de wereld waarin we leven (inclusief de uitbreiding van Schiphol, de proefboringen naar aardgas in de Waddenzee, en de verschrikkingen in Zaïre). Maar de oude verhalen over het Joodse volk en over Jezus blijven een onuitputtelijke bron van levenswijsheid.

Dit versta ik onder geloven, althans op dit moment, maandagavond 28 april om 11 uur ‘s avonds. Ik ga nu naar bed (alleen in huis, de familie geniet van de voorjaarsvakantie in Egmond) en stuur dit verhaal morgen naar je op. Ik ben nieuwsgierig naar je reactie. Mis je veel in mijn verhaal?

Hartelijke groet, Jos

