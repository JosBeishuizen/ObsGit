# 0502 vrijdag 2 mei 1997
Vrijdagavond. Vandaag vrij genomen in Egmond. Vanochtend en een deel van de middag de nok van de achterkant van het huisje geverfd. Prachtig weer. Via de walkman het aftreden van de Britse minister-president John Major gevolgd. Na 16 jaar hebben de Tories de teugels weer overgedragen aan Labour. De nieuwe premier, Tony Blair, oogt, volgens de Volkskrant, “als de frisse hopman die, na honderd keer opdrukken, bij het krieken van de dag de padvinders wel eens even uit de veren zal jagen.” 

Anne Carien leest de krant en draagt voor uit de overlijdensadvertenties. Een zuigeling is tijdens de geboorte overleden, een ander na negen maanden aan een chromosoomafwijking. Ze zit voor de gesloten openslaande deuren. Ze heeft nu de krant op de grond gelegd. Het omslaan van de bladeren geeft een ritselend geluid. Stilte uit de slaapkamer van Berend en Tommy. Anne duikt in het groene kastje op zoek naar een koek of anndere lekkernij. Ze vraagt of ik morgen pesto uit Amsterdam wil meenemen. Makkelijk voor de maaltijd met Geert en Linda die zondag Tommy komen halen. Ik neem een slok thee. De harde schijf van mijn powerbook komt tot stilstand. Anne vermaalt de koek en zuigt de kruimels uit haar hand op. Ik neem nog een slok thee en tik de as van mijn sigaar in de asbak. Stilte. Buiten het geluid van een nachtegaal in de ondergaande zon.

