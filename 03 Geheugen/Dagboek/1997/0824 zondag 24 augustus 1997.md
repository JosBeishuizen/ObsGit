# 0824 zondag 24 augustus 1997
Het is 07:19 uur. Zondagochtend in Diepenveen, na de bruiloft van Paul en Ingrid gisteren in Den Nul. Bijzondere happening met een mis in een tent, waarbij Cathrien, Sara en ik muziek gemaakt hebben. Gezelschap van zo’n 120 man. Pa had in de “kapeltent” (een Bassie-en-Adriaan tent zoals Marjolein het noemde) een heuse gewijde sfeer weten te creëren. Vooral de combinatie met het weidelandschap en de grazende koeien vonden veel mensen heel rustgevend. Na de mis om half drie was er thee met de bruidstaart. Daarna spijs en drank aan de achterkant van het huis, waar ook weer een grote tent was opgesteld. Alles prachtig versierd met strobaaltjes en zonnebloemen. Met wie heb ik gesproken: met Veronique (er wordt hier veel gepraat, bijna altijd over zaken), met Geert (Ik: zullen we met z’n allen de boerderij kopen? Geert: de investering komt niet terug, je hebt er te weinig plezier van), met Luuk van de Poel (houdt werk en privé strikt gescheiden), met Sonja en Paulien, met Eva, het vriendinnetje van Paul.

De tegenstelling tussen het plezier van een pas beginnende “reis” en de narigheid van de scheiding tussen Dirk en Elzemien is wel groot. Woensdagavond het verhaal van Elzemien gehoord. Volgens Elzemien is de kern van het probleem: Dirk houdt nog wel van haar, maar zij niet meer van Dirk. Eigenlijk is de solidariteit gaan tanen toen ze verhuisden naar Alkmaar en kinderen kregen. Met name de aanwezigheid van de kinderen heeft hen uit elkaar gedreven. Meteen al toen Djoeke was geboren meende Elzemien dat Dirk zich buitengesloten voelde. 
