# 0624 dinsdag 24 juni 1997
Beste Meindert & Mieke,

Nog twee dagen ploeteren, dan begint de vakantie. We hebben een huis gehuurd in Zuid-Frankrijk, 40 km boven de Mont Ventoux in de Drôme, ten oosten van Orange. Ik zie er naar uit. Het lijkt wel of het elk jaar drukker wordt. Mijn belangstelling voor de Inspectie bleek niet wederzijds. Na een gesprekje van een half uur met D. van Dongen en P. Kuijt kwam men tot de snelle conclusie dat ik “te aardig, te licht” voor de functie was. Fokkema, bij wie ik tevoren even langs was geweest, vond het idee om bij de Inspectie te gaan werken, al heel onverstandig. Volgens hem had ik mijn werk in Leiden er nog niet op zitten. Maar weer met frisse moed verder. Sipke maakte het overigens niet slecht. Was opgewekt, een beetje magerder geworden. Hij was net een dag tevoren weer met rijles begonnen maar joeg de instructeur wel de stuipen op het lijf omdat hij aan de linker kant van zijn visuele veld niet alles meer opmerkt.

We hopen dat jullie nog een aangename laatste periode in Cambridge hebben. Het was een gezellig bezoek eind mei. We waren nog nooit in Cambridge geweest en raakten onder de indruk van de sfeer in het stadje. Het weer is hier op dit moment herfstachtig. Hopelijk wordt dat in Frankrijk beter.

Hartelijke groet van ons vijven! Jos

Beste Jan Willem & Titia,

Op de eerste plaats natuurlijk hartelijke gelukwensen voor Jan Willem. Volgens mijn berekening ben je zestig jaar geworden. Klopt dat? Heel veel heil en zegen in het nieuwe jaar, dat jullie hopelijk weer terugvoert naar je geliefde NZ.

Hartelijke groet van ons vijven!

Jos
