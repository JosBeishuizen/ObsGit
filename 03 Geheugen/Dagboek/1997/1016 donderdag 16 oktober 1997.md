# 1016 donderdag 16 oktober 1997
Het is nu 17:58 uur. Op weg naar Egmond na een dag Leiden. Herfstvakantie. Herfstig weer. Vanavond ontspanning. Op ‘t ogenblik loopt het allemaal naar wens. Goede controle. 

*Sara*
Sara heeft vorige week haar eerste Bladelweek gehad. Ze ging er met angst en beven naar toe. Maakte zich zorgen over haar slaapgroepje met Emma, Eva en Hagar. Emma bleek inderdaad voor de nodige ruzie gezorgd te hebben. We kregen een kaart waarin ze schreef dat het heel tof was en een brief waarin ze vertelde dat er een ongeluk was gebeurd. Ze was verdwaald, samen met Hagar, op zondagmiddag, ergens in het bos bij het hutten bouwen. Na veel bezorgde omzwervingen hadden ze mensen aangesproken die hen uiteindelijk weer naar de hoeve teruggebracht hadden. Huilen. Meester Pieter belde er vrijdagmiddag na terugkeer nog over op. Sara had zelf van de emotionele kant niet zoveel laten doorschemeren. Enfin, ze heeft toch een goede week gehad en er het nodige van geleerd, hoewel je dit soort conclusies nooit uit haar eigen mond zult vernemen.

*Cathrien*
Cathrien heeft vorige week vrijdagavond haar eerste discofeest van school gehad, in de Mazzo op de Rozengracht. Ik moest haar om vrijdagavond 11.00 uur weer ophalen. Ze was blij meegedaan te hebben, maar vond het aanvankelijk wel een beetje eng. Donkere wanden met dia’s erop geprojecteerd, hard muziek. Ze was na afloop doodop.
