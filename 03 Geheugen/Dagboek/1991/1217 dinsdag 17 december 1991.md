# 1217 dinsdag 17 december 1991
"Kan je wel om ½11 in bed liggen" etc, dat is wat ik me nu regelmatig voorhoud om de vaart erin te houden. Gebrek aan zelfvertrouwen jaagt angst aan en werkt dus verlammend, bevriezend als bij een Parkinson-patiënt die opeens niet meer verder kan lopen en aan de vloer vastgeplakt lijkt. Het maakt je ook kwetsbaar voor kritiek van anderen. Je vat kritische opmerkingen negatief op, zelfs al zijn ze niet zo bedoeld. Het gekke is dat zelfvertrouwen op zichzelf niet rationeel is, gebaseerd op succeservaringen, maar eerder een soort uitgangspunt, levenshouding. Zoals meneer van Eekeres laatst door de telefoon tegen A.C. zei: mijn goede humeur, daar kan ik niet buiten. Zo zit dat: geen resultaat, maar uitgangspunt, bewuste keuze. Je kunt anderen en jezelf vertrouwen geven. Dan komen vanzelf de succesjes die je instelling versterken.

Leiden: toestemming gekregen om 0.6 onderzoeksassistent aan te stellen. Misschien Evelien? Thuis: A.C. met schuivende tussenwervelschijf. Gaat vooruit. 