# 0122 dinsdag 22 januari 1991
Gisteravond een zeer moeilijk gesprek met A.C. Mijn houding was cynisch, hopleoos in beide betekenissen. Ik heb geen hoop meer dat onze relatie nog iets wordt. Waarom zeg ik dit? Waarom spreek ik me uit over de toekomst die voor ieder onbekend is. Wanhoop is even irrationeel als hoop. Wat telt is niet (de verwachting van) het resultaat, maar de weg ernaar toe. Ik wanhoop niet zozeer aan onze relatie als wel aan mijn vermogen om er iets aan te verbeteren. Waarom niet toch de combinatie "con eleganza, soberheid en humor". Waarom niet "hope for the best, prepare for the worst", zoals de Amerikanen roepen na 5 dagen Golfoorlog met meer dan 8000 borbardementsvluchten op Irak en geen duidelijke doorbraak. Deze gedeprimeerdheid leidt tot overmatige concentratie op jezelf, inertie, wanhoop. Terwijl je met meer recht kunt zeggen: erken je eigen beperkingen, bid om kracht, vecht tegen beter weten in voor de goede zaak, die is: onderdak, bescherming en warmte bieden aan Anne-Carien en de kinderen. Vecht voor elk uur, bestrijd het kwaad in jezelf en in anderen. Houd op jezelf aan te staren. Kies je doelen en probeer die te bereiken, zonder je te concentreren op je eigen wonden. Voel je opgenomen in Gods nabijheid. 