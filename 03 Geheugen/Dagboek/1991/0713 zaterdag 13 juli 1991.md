# 0713 zaterdag 13 juli 1991
Na een kleine 14 dagen hier al weer helemaal gewend aan het regelematige vakantieleven. 's Ochtends een uurtje studeren, daarna hardlopen over de wallen en buiten ontbijten. Het weer is heel goed. Al flink aan het strand geweest, vaak 's middags met de avondmaaltijd in de tas, pannekoeken, fruitsalade, fles wijn. Verder al twee mooie boeken gelezen: *Ask the dust* van John Fante en *De Wetten* van Connie Palmen (aardig). Ton Klein heeft in Leiden nog een aantal taken afgemaakt. Zelfs een hypertext-experiment gedraaid! Start in Leiden is goed verlopen. De kinderen worden zelfstandiger en spelen meer samen. Cathrien verzamelt van alles, rupsen op het strand en haaietanden. Ze is weer opnieuw met de fiets aan het oefenen. Op- en afstappen gaat nog onzeker. Sara hobbelt veel achter Cathrien aan, maar is toch ook leuk met haar aan het spelen. Ze leert veel van Cathrien. Berend ontplooit een echter technische belangstelling. Hij haalt veel uit elkaar. Morgen verder. 