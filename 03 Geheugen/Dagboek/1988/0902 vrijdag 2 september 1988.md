# 0902 vrijdag 2 september 1988
Kleine Berend is nu 7 dagen oud. Hij doet het heel goed: drinkt goed aan de borst, plast en poept op zijn tijd. Morgen gaan we hem wegen, eens kijken hoe ver hij van zijn geboortegewicht van 3460 gram afzit. Hij slaapt steeds regelmatiger maar houdt ons 's nachts nog wel regelmatig bezig. Gek dat je hem eigenlijk nog niet goed kent, of althans dat gevoel hebt. Oliver Sacks schrijft n.a.v. een man met Korsakow en een totale amnesie: "Om onszelf te zijn, moeten we onszelf hebben - oude levensgeschiedenissen bezitten, zonodig opnieuw bezitten. We moeten onszelf, het innerlijke drama, ons verhaal "bij elkaar zoeken". Een mens heeft zo'n continu verlopend innerlijk verhaal nodig om zijn identiteit, zijn zelf te handhaven". Dit klinkt erg overtuigend, maar ook in strijd met wat ik naar voren wilde brengen in mijn "preek": je moet iemand anders, en ook jezelf niet op je verleden vastpinnen. Je moet de last van je verleden van je af kunnen gooien. Misschien moet ik meneer Sacks hierover eens schrijven!? Dit n.a.v. de "onbekende" Berend.  
