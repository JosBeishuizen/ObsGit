# 0117 zondag 17 januari 1988
Vandaag voor Cathrien en Sara gezorgd omdat Anne moest werken. Cathrien praat onafgebroken. Soms (aan tafel, in bad) vraagt ze: “Zul je praten?” Ze heeft echt een behoefte aan verbale communicatie. Doet het soms ook om tijd te rekken natuurlijk of om aandacht te krijgen die anders misschien naar Sara zou gaan. Er is wel degelijk sprake van enige jaloezie. Toch probeert Cathrien er meestal een “positieve” oplossing voor te vinden. Ze wil voortdurend Sara’s handje vasthouden, knuffelen, etc. Ze vraagt ook regelmatig aan mij: “Blijf je hier? Ga je niet weg?” Ze voelt zich toch niet 100% zeker. Ze speelt dat ze bang is in ‘t donker maar is het ook echt wel een beetje. Vanochtend tijdens Sara’s slaapje gestreken terwijl Cathrien in en uit het bed klom. Na de koffie naar het Stedelijk. Sara zit graag in de rugzak, kijkt veel rond en zegt af en toe wat. Cathrien houdt ervan om in de grote zalen van het museum rond te stappen.
Vanavond was bij Van Dis de biografe van Sartre aan het woord: Hij had één regel: ‘s morgens drie uur werken, ‘s avonds drie uur werken. Ook in het weekend en op vakantie. Goed systeem!