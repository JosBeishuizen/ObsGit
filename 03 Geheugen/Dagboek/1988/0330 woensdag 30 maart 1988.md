# 0330 woensdag 30 maart 1988
 ‘s avonds, terug in Pollock Halls. Vanavond gegeten met enkele Nederlanders. Vanochtend in een echte voorjaarszon een mooie rondwandeling door de stad Edinburgh gemaakt. Straatbeeld en winkels zien er wat ouderwetsig uit. Alles degelijk, net of de mensen hier met iets meer zorg omgaan met hun spullen. Midden door de stad loopt een vallei, net een rivier. Hier loopt de trein erdoor en er is een mooi park. Daarboven het kasteel, prachtig uitzicht. In het kindermuseum nog wat kunnen kopen voor Cathrien en Sara. Van de lezingen niet veel wijzer geworden. Algemene indruk: toch wat teleurstellend, niet het neusje van de zalm. Lezingen van 20 minuten zijn ook wel erg kort. Geen gelegenheid tot discussie.
Omdat iedereen op zo’n conferentie in een vreemde omgeving verkeert ontstaan er vreemde sociaalpsychologische processen. Daartoe behoort ook een zekere flirterige sfeer tussen de sexen. Kan me dat uit de verhalen van Maarten ‘t Hart ook herinneren. Je krijgt de neiging om een beetje vertrouwelijk met elkaar te worden. Nu op tijd gaan slapen.