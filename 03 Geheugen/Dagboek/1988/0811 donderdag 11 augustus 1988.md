# 0811 donderdag 11 augustus 1988
‘t Begint nu toch wel te spannen. De kleine gaat erg tekeer in Anne’s buik. Hopelijk geen slecht voorteken. Hoewel het niets toe of af doet aan de de loop der dingen maak ik me nu toch erg bezorgd over de goede afloop. Zal de bevalling zonder complicaties verlopen? Zal het kindje gezond ter wereld komen? Allemaal levensgrote vragen. Vanavond ter ontspanning een prachtige Chabrol (Poulet au vinaigre) op t.v. gezien. Vandaag een prima werkdag gehad met een strak schema. ‘t Gesprek met mevr. Betty Collis vanmiddag verliep bevredigend. Ongelooflijk dat zij op de UHD-plaats bij Moonen is benoemd en dat die twee met elkaar vrijen! Wat een lef. Wat zouden Plomp en Dijkstra daarvan denken. Genoeg gossip die de eeuwigheid niet verdient. Cathrien vanavond: Als ik groot ben krijg ik borsten. Sara begon mij vanavond te voeren. Veel gelach van haar en Cathrien. Ze zijn allebei erg vrolijk de laatste dagen. Sara begint meestal opgewekt of duimend aan de avondmaaltijd maar stort dan geleidelijk in. Rond half 7 begint ze het aangeboden voedsel weg te slaan. Soms kun je het dan nog een tijdje volhouden door iets eetbaars voor haar neer te leggen. Net voordat ze ‘t in haar mond heeft gestopt kun je er een lepeltje tussendoor frommelen. Nog even … 
