# 0828 zaterdag 28 augustus 1988
Eerste dag van Berend! Cathrien reageert toch weer anders dan toen Sara geboren werd. Toen concentreerde ze zich erg op de poppen en speelde alles na. Nu let ze veel meer op de baby zelf, wil hem uit de wieg halen, keutelt tegen hem, etc. Ze is echt de grote zus. Sara heeft nog niet erg in de gaten wat er gaande is, graait wel vrolijk naar het kleine vriendelijke wezentje. Berend slaapt op 't ogenblik heel tevreden in zijn wiegje, maar, zoals moeder vanavond door de telefoon zei, "de honger moet nog komen". Dan gaan we hem pas echt leren kennen. Vanavond realiseerde ik me dat je bij een "zoon" toch weer aan andere verantwoordelijkheden denkt. Moet ik hem leren voetballen, etc. Hij zal toch ook weer ander speelgoed gaan krijgen. 'k Ben toch wel heel trots op kleine Berend, hoewel drie dochters natuurlijk ook hun charme gehad zouden hebben. De nieuwe pen schrijft heerlijk.  
