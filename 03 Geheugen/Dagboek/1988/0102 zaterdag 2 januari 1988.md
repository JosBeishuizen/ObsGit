# 0102 zaterdag 2 januari 1988
Vanochtend met Cathrien naar het aquarium geweest. Ze vond de grote vissen wel een beetje griezelig. Liever de kleintjes. Bij een aquariumbak stond het water laag, met erboven waterplanten etc. “Hé, water”, riep Cathrien opeens. Buiten was het erg winderig. Toch nog even naar de ijsberen, de gorilla’s en de nijlpaarden. Cathrien vond het allemaal erg leuk en kwam opgewekt keuvelend thuis. Ze werd na het middagslaapje huilend wakker wat ik pas na een tijdje hoorde (babyfoon niet aan!). Ik was net met Sara bezig. Naar boven. Cathrien hevig overstuur. Onduidelijk wat er mis was. Beneden klaagde ze over oorpijn. Finimal-tabletje deed wonderen. Oorpijn zakte snel af. Nu is het 11 uur. Cathrien is erg onrustig, nog weinig geslapen. Werd huilend wakker met pijn aan haar hand (?). Misschien erop gelegen. Wat is er aan de hand, wat is de oorzaak? Ik houd het erop dat ze geschrokken is van de oorpijn (misschien in Artis opgedaan) en nu een beetje bangig is. Hopelijk kan ze de slaap vatten. Het is nu rustig. Er zijn weinig dingen die Cathrien nog niet kan zeggen. Ze gebruikt “geworden” goed, is steeds aan het “waarom”-men. Zegt soms “hoor” of “hè” aan het eind van een zin. Af en toe: “Weet je wat, …” en dan volgt een ontboezeming.