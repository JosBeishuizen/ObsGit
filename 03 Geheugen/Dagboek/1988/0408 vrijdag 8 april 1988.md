# 0408 vrijdag 8 april 1988
Eigenlijk is het al zaterdag 9 april 0.30 uur. Ik heb steeds de Nederlandse tijd ook op mijn horloge staan. In Den Nul is het nu ½8, de kinderen zijn vermoedelijk wakker. Ik lig juist in bed met nog even Jessye Norman aan. Een drukte van belang in Bourbon Street, volle cafés, veel dansmuziek, volle straten, een sfeer die doet denken aan het Leidseplein op een warme zomeravond. Het lied “Morgen” van Richard Strauss roept bij mij nog steeds sterke emoties op. Herinnering aan vader: “Morgen zal de zon weer schijnen en dan zullen we elkaar treffen. We zullen samen afdalen naar het strand en elkaar zwijgend aankijken”. Het klinkt als het paradijs. Paradijs: verschillende inspirerende presentaties gehoord over het onderwerp coöperatief leren, “cognitive apprenticeships”. Ook een heel geestig verhaal over Bruners blauwe driehoeken die via Sunburts software de klas weer ingaan. Vanmiddag sterk betoog richting realistisch rekenen. Freudenthal moest eens weten hoezeer hij hier gelijk krijgt. Dilemma: praten over de toekomst of over de problemen van alledag. Het beste: aan de hand van de data de toekomst laten spreken. Data + visioen. Visioen heeft iets met plusgevoel te maken. Vasthouden.