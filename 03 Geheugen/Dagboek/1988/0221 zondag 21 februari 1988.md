# 0221 zondag 21 februari 1988
Het is moeilijk om iets over Sara op te schrijven omdat ze eigenlijk altijd goed gemutst is. Ze protesteert alleen als de fles naar haar idee te snel leeg is (en dat gebeurt vaak). Ik laat haar ‘s ochtends in bad altijd even zitten. Je moet haar goed vasthouden want ze glijdt dikwijls weg. Als ze “zit” kijkt ze heel triomfantelijk rond en begint dikwijls met een van haar handjes vrolijk in het water te slaan. Tijdens het aankleden wordt ze meestal ongeduldig omdat ze zin in de fles krijgt. Saar zit nu heel goed in het klaptafelstoeltje. Ze kruipt nog niet maar trekt wel een been onder zich.
Cathrien begon vrijdagavond opeens te zeuren bij het naar bed gaan dat ze een papieren luier aan wilde. Ik werd daarop heel boos en zei dat ze niet van die hysterische scènes moest maken als ze iets wilde. Gisteravond vroeg ze heel netjes: Papa mag ik een papieren luier aan? Ik zei ja maar voegde eraan toe dat we niet elke avond een papieren luier kunnen betalen. Vanavond haalde ik dus een katoenen luier uit de kast. Cathrien wilde gaan huilen maar probeerde zich toch te beheersen. Ik heb haar een tijdje op schoot genomen en toen ging het snel over.