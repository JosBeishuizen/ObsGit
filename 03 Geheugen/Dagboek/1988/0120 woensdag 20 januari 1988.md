# 0120 woensdag 20 januari 1988
Woordjes voor Cathrien (OMA, SARA, CATHRIEN, GERRY). Ze vraagt steeds of ik ze opschrijf maar snapt er toch nog niet veel van. Ze snapt gewoon nog niet wat een geschreven woord is.
Een strengere variant van de goede voornemens van 31 december.
Geen gejeremieer over drukte. De drukte wordt er niet minder van.
Een absolute stop op nieuwe verplichtingen tot aan de zomer. Proberen af te komen van enkele zaken die afgestoten kunnen worden. Nagaan wat zich daarvoor leent.
Hoop. Vanochtend enthousiast aan het werk gegaan. Krijg een stortvloed van aantijgingen van Edith Das over me heen. Heel moeilijk te verteren maar toch ook niet zo belangrijk dat het nageslacht erop zit te wachten. Toch, toch, toch, blijven hopen. Niemand wordt boven zijn krachten beproefd.
Dan meer isoleren. Lunch afschaffen, vaker niet storen op de deur. Vaker in de bibliotheek gaan zitten.
De avondindeling loopt tot nu toe goed. Zo proberen te houden. Ver weg van U is het geen leven. U ontrouw zijn is niemand zijn.