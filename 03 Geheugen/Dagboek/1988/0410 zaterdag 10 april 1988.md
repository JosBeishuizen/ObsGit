# 0410 zaterdag 10 april 1988
Deze dag is tot nu toe de minst interessante geweest: heel vroeg op, vliegen met vertraging tot 13.00 uur van New Orleans naar Minneapolis. Koffer ergens onderweg blijven staan, waarschijnlijk in St. Louis, waar we in verband met een defect van vliegtuig moesten wisselen. Hier in Minneapolis is weinig te beleven. Denk al met heimwee terug naar New Orleans en zie uit naar San Francisco, â€˜t is hier ook koud. Dit hotel, de Thunderbird Inn, heeft als thema Indianen gekozen. Overal totempalen, etc. De maaltijd was veel te overdadig, niet erg geraffineerd. Morgen gaan we MECC-school bekijken. Lichtpunt: flink stuk gelezen vandaag in The Counterlife van Roth. Wordt boeiend. Met name de situatie in Israel wordt heel goed beschreven vanuit het standpunt van de militante Zionisten en het standpunt van de ongelovige Jood. Citaat van Tsjechov: als in het eerste bedrijf van een toneelstuk een pistool aan de muur hangt, dan wordt er in het derde bedrijf geschoten. Hoezeer slaat dat op de situatie van nu: militante Kahane-aanhanger schiet eerst Palestijn dood en daarna, als de menigte aggressief wordt, per ongeluk een 15-jarig meisje dat hij moest beschermen.