# 0411 maandag 11 april 1988
De dag begon vanochtend vroeg: om 6.30 stonden Sanne Dijkstra en Bob Tennyson op de stoep om Leen en mij mee te nemen voor een bezoek aan Edison High School aan de andere kant van Minneapolis. De school bleek een oud gebouw te zijn waarin 1400 leerlingen uit blue collar gezinnen schoolgaan. In een voormalig magazijn stonden 12 Apples opgesteld waar leerlingen extra wiskundelessen met LOGO krijgen. De docent had zelf de werkbladen gemaakt, indrukwekkend materiaal dat echter door de leerlingen niet steeds werd nagevolgd en begrepen. De docent moest veel moeite doen om extra uitleg te geven. Een klein incident zorgde voor enige opschudding. Onze jassen hingen in een “locker” die niet op slot was. Opeens zie ik vanuit het lokaaltje hoe een meisje op de gang de locker openmaakt en mijn jas begint te doorzoeken! Ik loop naar haar toe en vraag wat ze zoekt. Ze loopt terug naar haar klas (neemt het slot mee) en wordt met veel gelach ontvangen. De docent van het computerlokaal en de toevallig aanwezige principal zijn enigszins verlegen met de situatie. Het slot komt weer terecht. Verder een weinig opwindende dag. Vanmiddag geslapen, gelezen, kaarten geschreven en gezwommen. Morgen naar San Francisco.