# 0214  zondag 14 februari 1988
Zijn is de ziel, is luisteren, is wijken,
Is kind worden en naar de sterren kijken,
En daarheen langzaam worden opgelicht.
Ed Hoornik
  
't Vlot niet zeer met het schrijven. Weer eens proberen 't een beetje bij te houden. Vanmiddag was het opeens een beetje voorjaar. Zon en geen koude wind. "'k Hou niet van de wind", zegt Cathrien. Je krijgt op zo'n moment een enorme behoefte aan veranderen. A.C. neust rond op zoek naar een geschikt benedenhuis. Ze heeft F.v.M.str. 125 (?) op het oog. Daar woont nu een oude dame. Tuin op het zuiden. Ik krijg visioenen van een andere baan in Zoetermeer of Enschede. Twee sollicitaties. Als het in Zoetermeer door mocht gaan zeg ik meteen ja. In Twente ligt het veel moeilijker. 't Is een UHD plaats, o.k. Maar de plaats en de vakgroep?? Ben gaan solliciteren i.v.m. pogingen om op de VU een UHD-plaats te bereiken. Lukt het op de VU niet en in Twente wel dan ben ik bijna genoodzaakt om te gaan. Dat zal een moeilijke beslissing worden. Nu eerst maar weer de week in.