# 0414 donderdag 14 april 1988
Het laatste deel van de reis breng ik alleen door: Sanne is gisteravond naar L.A. vertrokken. Ik heb nog twee dagen in S.F. rond te kijken en, als het lukt, nog een bezoek te brengen aan een school in Walnut Creek. Het bezoek aan Berkeley was zeer de moeite waard. De groep van Linn is zeer actief. Ze doen praktisch onderzoek, weinig “harde” data, wel veel anecdotes. Het Boxer systeem van DiSessa lijkt een erg transparant systeem, mooi maar omvangrijk, 16 megabyte kerngeheugen nodig. Draait op Symbolics en (een beetje) op een Sun. Ze hebben een geweldige overvloed aan apparatuur daar, Macintoshes, Mac II’s, Suns, geen IBM compatibles! Marcia Linn is een gereserveerde vrouw, smaakvol gekleed, weinig Amerikaans, wel indrukwekkend. Ze bracht ons naar een prima eetgelegenheid die het ook in Amsterdam goed doen. Je ziet hier toch weer een heel anders soort Amerika dan je van de t.v. kent, veel ontwikkelder en beschaafder. Berkeley is eigenlijk een heel gezellige plaats met 27.000 studenten, doet enigszins Engels aan. Het weer is nogal bewolkt. Ik heb veel zin om in de stad in te gaan. Hoop toch dat het bezoek aan de school nog wat wordt.