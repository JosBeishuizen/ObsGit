# 0101 vrijdag 1 januari 1988
Portret van Joop den Uyl in het Handelsblad. Citaat van Verweij: “Wie waarlijk leeft, heeft in zijn hart een onvernietigbare veer, een stille kracht, die elke weerstand tart”. Den Uyls onweerstaanbare overredingskracht wordt alom als karakteristiek naar voren gebracht. Hij hield van polemiseren. Ging de woordenstrijd nooit uit de weg. Zorgde steeds dat hij de laatste economische cijfers ter beschikking had. Zijn idealen waren bekend. De gewone man wist zich door hem beschermd. Toch schoot hij in het persoonlijke vlak als manager nogal eens tekort. Ook kenmerkend: zijn redevoeringen tot het laatste moment bijschaven. Ik herinner me nog het laatste televisiedebat met Lubbers. In de momenten die aan het begin vooraf gingen zat Lubbers al aan de ronde tafel te wachten met een of twee velletjes papier voor zich. Den Uyl zat aan een zijtafeltje nog te worstelen met een grote berg paperassen. Een ontroerend gezicht. Ik geloof dat het voor een politicus, een mens, goed is wanneer hij met welomschreven idealen voor de dag komt. De kunst is dan om je geloofwaardigheid te bewaren, wanneer je vuile handen moet maken. Zie de wijze waarop Lubbers onder zijn belofte van 500.000 werklozen probeert uit te komen.