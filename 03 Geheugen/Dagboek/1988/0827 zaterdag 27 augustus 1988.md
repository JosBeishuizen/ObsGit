# 0827 zaterdag 27 augustus 1988
Wat een dag! Wat een mooie dag! Vanochtend om ½5 voelde Anne regelmatige weeën, om de 7 minuten. Om 7 uur de praktijk van Astrid Limburg gebeld. Nori Jorna kwam om ½8: 3 cm ontsluiting. Kinderen in bad gedaan en ontbeten. Om  kwart over 9 Gerrie en Siep gehaald. Anne was intussen op advies van Nori in bad gaan zitten. 't Ging al vrij hevig toe.  Nori gebeld en na enig wachten om kwart over 10 aan de lijn. Anne had al enige persdrang.  Nori concludeerde dat we met een vaart naar het OLVG moesten. Wij in vliegende vaart erheen. Gelukkig weinig verkeer. Na een snelle rit en dito rolstoel transport door OLVG in de verloskamer aangekomen. Conclusie: volledige ontsluiting, persen. Anne was zo confuus dat ze niet direct mee ging persen. Na een of twee weeën had ze de slag te pakken en ging het volle kracht vooruit. 10 over 11 lag Berend op de wereld, gezond en wel. Anne niet erg ingescheurd. Wij allen dolgelukkig. 't Is nu 10 over half 1 's nachts, we proberen te slapen.