# 0404 maandag 4 april 1988
 Paasdag, onze trouwdag. Ik bevind me op een weinig toepasselijke plaats: 10 km boven de Atlantische Oceaan, aan boord van een Lockheed Tristar met een vaartje van 900 km per uur richting New York. Afscheid nemen was een beetje doofgaan vanochtend. Cathrien die “tot zo” zei “ik geef mama wel een kusje”. Ik ga echt voorlopig niet meer de deur uit. Moeder liet gisteravond voor de telefoon ook al een traan. Voelt zich soms alleen. Moeilijk om de positieve kant van de dingen te blijven zien. Toch maar weer proberen. Eens kijken: deze vlucht duurt nog zo’n vier uur: Eerst een uur Roth. Dan een uur New Orleans, dan een uur een column proberen voor Didactief. Kwart voor zes nu, NL tijd. We zijn zojuist boven het vasteland van Canada aangekomen (St. John’s Island?). ‘t Wordt hobbelig, riemen vastmaken.
19.35 uur. We zitten nu boven Boston. Verwachte landing over 25 minuten. Niets te zien vanwege dichte bewolking. Continue herrie is wel vermoeiend. Cathrien ligt nu in bed. Ma hopelijk gearriveerd. Dit wordt een lange nacht.