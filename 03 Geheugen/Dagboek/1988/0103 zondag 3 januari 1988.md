# 0103 zondag 3 januari 1988
Dat werd vannacht flink spoken. Ik heb bij Cathrien op de kamer geslapen op een matras. Cathrien naast mij. Ze lag veel stiller dan in mei toen ze ook oorpijn had. Toch weinig geslapen en heel onrustig. Flink wat Jip en Janneke-verhaaltjes gelezen en veel gezongen, o.a. het hele repertoire kerstliedjes. Cathrien kan soms van de kleinste zaken een heel punt maken. Ze wilde bijv. per se niet dat het grote licht uitging. Je moet dan echt beslist optreden en haar gehuil en misbaar trotseren, anders gaat ze met je op de loop. Als Cathrien dan om een uur of 3 opeens “uit, uit, uit” roept en geweldig overstuur raakt als je haar vertelt dat het midden in de nacht is, kost het je wel moeite om je kalmte te bewaren. We zijn de nacht uiteindelijk toch weer doorgekomen. Vanmiddag Tellegen gebeld. Had gelukkig zelf dienst. Clamoxyl recept gekregen. Het spul werkt al flink. Cathrien is om half 7 gaan slapen en lijkt nu in diepe rust. Sara hoest ook flink maar blijft er vrolijk onder. Als je Sara ‘s avonds wakker maakt voor de fles begint ze eigenlijk meteen te lachen. Een wonder. Ze is ook druk aan het geluiden maken. Welluidende klanken. Vanavond stond ineens Annalys op de stoep. Onveranderd zoekende.