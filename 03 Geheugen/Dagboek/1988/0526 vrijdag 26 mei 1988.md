# 0526 vrijdag 26 mei 1988
Anne gisteren bij Schutte geweest. Baby op 24 weken (zwangerschap 28 weken). Zit nu al in stuit! Allebei moe, 10.30 uur. Nog even een stuk van Piet van Wieringen over ballet in Psychologie lezen onder de klanken van Jessye Norman - liederen van Strauss. Vandaag conferentie met de Freudenthalclub, incl. F. zelf, die overigens weinig zei. Aardige confrontatie tussen de opvatting van de F.-club dat ontwikkelen en onderzoek niet te scheiden zijn en het idee dat evaluatie van een ontwikkeld product iets anders is dan een product maken.
  
Vandaag de prijs voor de beste docent binnen de faculteit van dit jaar gekregen: de Sandersbokaal. De student vermeldde dat hij door het college Inleiding Ψ het boek De Ondraagelijke Lichtheid van het Bestaan van Kundera was gaan lezen.
  
Sara is tegenwoordig echt enthousiast als je thuiskomt. Begint te lachen. Ze wordt gelukkig steeds actiever. Probeert op handen en voeten te kruipen. Scharrelt rond in het onderste keukenkastje tijdens het eten koken (twee keer gedaan deze week). Zal Anne moeten controleren zodat ze zich zoveel mogelijk rustig houdt. Valt niet mee, ze is niet echt een "dankbare patiënt", blijft regelen.
