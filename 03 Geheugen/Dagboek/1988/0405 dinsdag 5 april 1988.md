# 0405 dinsdag 5 april 1988
Inderdaad een lange nacht geworden. Het is nu ½9 in Amsterdam, ½2 in de nacht hier. Prachtige hotelkamer op de 14e verdieping. Veel te zien maar ‘k weet nog niet wat het is. Frances is hier ook. Verblijf op vliegveld New York duurde erg lang. Uiteindelijk van 2 tot 7 uur. Constante herrie van veel mensen is toch vermoeiend. Op een gegeven moment kwam er in de wachtruimte een klein elegant vrouwtje met een baby’tje naast me zitten. Ik hielp ze even en raakte aan de praat. Een Française, getrouwd met een Amerikaan in Philadelphia. Ze kon nog niet erg wennen aan de Amerikaanse way of life. Was met haar 5 maanden oude zoontje Kevin naar Parijs geweest om haar moeder te begraven die aan kanker was overleden. Nu op terugweg. De moeder ging even wat navragen bij de check-in balie. Ik met de kleine op de arm! ‘k Liet haar de foto’s van Saar en Cathrien zien. Ze vroeg of ik ze al miste. De spijker op de kop.
New Orleans is een heel bijzondere stad. De huizen in het French Quarter zien er heel Europees uit. Veel antiekwinkels, cafés, restaurants. Het was vandaag snikheet, zeker 30°. Vanochtend op instigatie van Frances een georganiseerde rondwandeling gemaakt na een gezellig ontbijt in een “Franse” broodjeszaak. Tussen de middag naar huis gebeld. Gelukkig was alles goed. Cathrien geniet van Thijs. Van de conferentie vanmiddag nog niet veel opgestoken. Gigantische zalen in de Sheraton en Marriott hotels. Toch is het aantal deelnemers aanzienlijk groter dan het aantal aanwezigen doet vermoeden. Vandaag gegeten met Tobin, Marco Murray en Frances. Daarna receptie. Nu moe. Slapen.