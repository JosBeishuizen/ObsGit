# 1230 vrijdag 30 december 1988
Het is een veeg teken dat het me niet lukt om de tijd vinden om af en toe wat op te schrijven. De laatste aantekening dateert vermoedelijk van 19 november. Er is een praktische reden. Sinds Anne weer werkt (6 dec.) moeten we drie ochtenden per week om 6.00 uur opstaan. Het lukt meestal niet om op tijd in bed te komen. Bovendien krijgt Berend nog een voeding om ½11. Meestal neem ik het flesgedeelte voor mijn rekening. Tijd om te schrijven blijft er dan eigenlijk niet meer over. Al met al mis ik daardoor de gelegenheid om intern orde op zaken te stellen. Ga daar volgend jaar toch meer aan doen. "Aan jezelf werken", wat is dat eigenlijk? Als er niet zoiets bestaat als je "zelf", dan kun je er toch ook niet aan werken? Toch ervaar je het als heilzaam wanneer je je instelling, je houding, je blikrichting etc. weer "juist" hebt ingesteld, wanneer je niet uitsluitend "ad hoc", gedicteerd door de eisen van het moment, leeft, of geleefd wordt. Afstand nemen van je eigen functioneren, je "zelf" van een afstand bekijken en je afvragen: is dit het nou? Werk ik aan de dingen waaraan ik wil werken? Kies ik de juiste prioriteiten? Doe ik de dingen zo efficiënt mogelijk? Verspil ik geen tijd? Moeilijk. Deze week veel geleerd van passen op de kinderen.   
