# 0722 vrijdag 22 juli 1988
Moe, moe, moe, moe. ‘t Schijnt dat Wagenaar slecht overweg kan met eters: wat komen die mensen doen? Vanavond Marcel Spaai (patiënt van AC) en Bert de Jong (vriend) te eten gehad. Een vriendenpaar van een iets stereotyper soort dan Martien Diemer en Herman Holtmaat. Volgens AC blijft Marcel een beetje in de schaduw van Bert (musicus, meer interessante verhalen te vertellen).
Deze week niet echt naar tevredenheid gewerkt. Toch teveel de Macintosh bekeken. Ondanks stricte plannen. Moet mezelf meer aan de vooraf gestelde planning houden. Veel meer bevrediging achteraf. Moeilijk, moeilijk. Raak snel “verslaafd” aan computer, tv kijken, koekjes eten bij de koffie. Op zichzelf onschuldige dingen. Toch ondermijn je daarmee je “zelfgevoel”, tevredenheid over je eigen gedrag. Moet anders, zal eeuwig probleem blijven. “Do not surrender” riep Jesse Jackson deze week met zoveel overtuiging dat velen onder zijn gehoor de tranen in de ogen kregen.