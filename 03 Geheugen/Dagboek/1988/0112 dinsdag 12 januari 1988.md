# 0112 dinsdag 12 januari 1988
Toch wel een vrij diep dal na Guus’ vertrek. Moeilijk om de draad weer op te pakken. Het idee dat de golven van het werk steeds hoger rijzen. Wat te doen? Punt 1: geen angst, geen zorgen, goed slapen, voldoende tijd voor jezelf door lezen en schrijven. Ik merk dat actief ontspannen moeite kost. Toch echt nodig. Punt 2: zoveel mogelijk delegeren. Desnoods iemand erbij. Punt 3: plannen, plannen, plannen. Elke dag opnieuw. Voorbereiden!! De dag loopt er beter door. Punt 4: alles een beetje langzamer doen, met meer aandacht, dan gaat het uiteindelijk sneller. Punt 5 (of misschien punt 1): Iemand zijn, wees niet niemand. Vanavond met Kitty naar Radio Days geweest. Hele gezellige ontspannen film. Met veel liefde gemaakt. Ik hou eigenlijk alleen van boeken, films, etc., waarin de auteur zijn objecten met liefde behandelt. Woody Allen is een typisch voorbeeld van deze aanpak. Veel goede grappen die je snel weer vergeet.
Cathrien praat een beetje in haar slaap door de babyfoon. Ze komt op een leeftijd waarop ze enige verantwoordelijkheid gaat krijgen voor haar handelen. Is eigenlijk begonnen met de “waarom”-vraag. Ze voelt het ook, accepteert de verandering maar protesteert ook. Vandaag voor het eerst op het schooltje wezen kijken. Beviel goed.