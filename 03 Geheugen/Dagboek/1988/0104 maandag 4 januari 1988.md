# 0104 maandag 4 januari 1988
We hadden ons gisteravond nauwelijks omgedraaid of er kwamen loeiende brandweerauto’s voorbij. Met een brandweerkazerne in de buurt is dat geen ongewoon verschijnsel. Opeens rook ik echter een scherpe brandlucht. We deden ‘t gordijn open en zagen niets meer door de dichte rookwolken! Een reuzeschrik. ‘t Bleek een etage in de Nic. Maesstraat te zijn, vlak bij de van Baerlestraat. Ben even gaan kijken. Angstaanjagend gezicht. De plafonds brandden als fakkels. Je realiseert je dat je zelf niet beschikt over een soort rampenplan. We hebben nu afgesproken: ik neem Cathrien en Anne neemt Sara. Florence (vandaag jarig) vroeg, toen ze het nieuws van de zwangerschap hoorde: Is Anne er psychisch op voorbereid? Dat is inderdaad een belangrijke kwestie. Enerzijds moet je nuchter constateren: je hebt geen keus. Anderzijds zou Anne misschien liever weer een tijdje de “baas over haar eigen lichaam” zijn geweest, zoals ze ‘t zelf noemt.
Vandaag de hele dag Proefstation West Nederland. Een beetje wennen aan het idee dat dit nu mijn hoofdklus is, in zekere zin mijn eigen project, waarbij de medewerkers als student-assistenten fungeren. Toch is dat voorlopig de beste oplossing. Nuttig gesprek met Marcel. Morgenvroeg eerst balans opmaken.