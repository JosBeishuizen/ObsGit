# 0610 vrijdag 10 juni 1988
Sara 1 jaar! Een vrolijke dag, met Sara als vrolijk feestvarken, genietend van de aandacht, de slingers, de lekkernijen, de cadeaus. Ook Cathrien in haar nieuwe matrozenjurk uit Freiburg was in een feeststemming. Sara wordt ineens enorm beweeglijk, kroop vanmiddag op eigen kracht helemaal van de keuken naar de speelkamer waar ze vervolgens met veel enthousiasme alles overhoop begon te halen. Ze lijkt ook heel goed in geluiden nabootsen, probeert steeds woorden na te zeggen. "Happen" is een geliefkoosd woordje van haar, en ook een geluid dat op "Dank U" lijkt als ze iets geeft. Het klinkt allemaal heel melodieus. Ze vindt het ook heel leuk als je in bad een liedje voor haar zingt.
  
Hoe was het een jaar geleden? Gerry de hele dag hier geweest om op Cathrien te passen. Anne in verslechterende toestand, Saartje een schatje. Toch overheerst in je herinnering de vreugde over de komst van Sara. Pas later de lange weg van Anne. Hoe zal het straks zijn als nr. 3 komt. Gerry zegt dat het een jongen wordt.
