# 0806 zaterdag 6 augustus 1988
Een heerlijke zomerdag. Vanochtend met Sara enn Cathrien naar het strand in Overveen geweest. Geen drukte. Je moet weer een beetje leren hoe je je op het strand moet inrichten en wat leuke spelletjes zijn. De zee fascineert in ieder geval. De vakantietijd is een ideale tijd om te leven zoals je eigenlijk zou willen, met een betere verdeling tussen inspanning en ontspanning, werk en gezin, hoofd en handen. Je doet meer, geniet meer van wat je doet, hebt meer het gevoel de boel onder controle te hebben. Proberen dit vast te houden. Er is maar één manier, de manier van de liefde, in de zin van zorgzame aandacht voor je naasten, jezelf. Moeilijk dit vast te houden. Vanavond een heerlijke leesavond (af en toe een beetje knikkebollen).
Eigenlijk ben ik veel tevreden, dankbaar, gelukkig met de richting waarin mijn leven zich ontplooit. Een lieve vrouw, die mij op veel punten aanvalt en uitdaagt, lieve, verrassende kinderen, werk, vrienden, huis. Je denkt soms: het is goed. Soms: het kan beter. Soms: het is allemaal niks. Nu denk ik: het is goed. Varia: gisteren met de buren gegeten. Eindigde in gezeur over stank- en wateroverlast. Moeder heeft leuk vakantieweekje in stacaravan gehad. Nog 1 week? …
