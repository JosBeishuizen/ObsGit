# 0815 maandag 15 augustus 1988
De spanning stijgt. Nog geen tekenen. Ik werk koortsachtig aan artikel over rekenproject. Morgen afmaken als de tijd me nog gegund wordt. Vanmiddag aan een Hypercard-programma gewerkt. Fascinerend wat daarmee kan. Vanavond wat moeite met Sara en Cathrien. Saar erg driftig aan tafel. Als ze voor zes uur de maaltijd niet binnen heeft wordt het dollen. Ze slaat het eten uit je handen, gooit alles op de grond en zet het op een brullen. Ze kwam vanavond bij Anne op schoot wel weer tot rust zodat de vla nog naar binnen gelepeld kon worden. Ondertussen kiest Cathrien partij voor Sara en begint haar te verontschuldigen, wat wel weer heel aandoenlijk is. Kon C. vanavond ook slecht in bed krijgen. Moeilijk om streng te zijn en tegelijk Cathrien niet in alles af te kappen. 't Ging goed tot ze het schemerlampje aan wilde en natuurlijk het kapje vervangen moest worden. Liefde is ... dat je het nog net even verdraagt. Lukte mij niet. Achteraf spijt. Te laat naar huis gegaan. Morgen beslist om 5 uur stoppen!! En nu voortaan altijd!! Opruimen en wegwezen. Moeilijk. 't Moet kunnen, volgens plan werken. Je tijd indelen. Morgen gewoon met frisse moed opnieuw proberen. Nog nog even Sacks. Fascinerend.  
