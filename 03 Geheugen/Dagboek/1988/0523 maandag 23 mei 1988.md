# 0523 maandag 23 mei 1988
Half 12 ‘s avonds, weer thuis en bij elkaar, gezond. Veertien dagen zonder kinderen hebben niet de ontspanning gebracht waarnaar we van te voren zo uitkeken. We zijn zo ingeburgerd geraakt in het leven met en voor de kinderen dat het niet goed mogelijk is om er zomaar even uit te stappen. Nog enkele omstandigheden werkten tegen. (1) Ik vond het heel moeilijk om er 14 dagen tussenuit te gaan. Heb een belangrijke bespreking i.v.m. proefstationproject gemist. (2) Het weer zat tegen. (3) De auto had kuren waardoor we vorige week maandag 3 garages moesten opzoeken, zonder succes. (4) N.a.v. deze tegenvaller kregen we een fikse ruzie waaruit bleek dat we te weinig tijd nemen om zaken met elkaar door te nemen. Ook Cathrien bleek de 2e week lastiger te zijn geweest. Pa en Ma van Remmen houden het op heimwee.

Vanmiddag een heftige scene met Cathrien, op straat nog wel. Een ijsje bij de Italiaan. Er werden hapjes uitgewisseld. Opeens brullen nadat A.C. een likje uit Cathriens bakje had genomen. Wij boos en er bij Cathrien op aandringen om op te houden. Geen resultaat, ‘t werd erger. We werden allebei zo boos dat we de ijsjes in de prullebak gesmeten hebben en spoorslags naar huis gefietst zijn waar Cathrien op haar kamer werd gezet. Na een tijdje gekalmeerd en de belofte het niet meer te zullen doen. Hoe pakken we dit aan?