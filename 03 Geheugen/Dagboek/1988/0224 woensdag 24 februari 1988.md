# 0224 woensdag 24 februari 1988
De crocussen staan al boven de grond maar het is nog even heel erg koud. Als het voorjaar zo begint te naken krijg ik wel zin om buiten te gaan wonen. Als Twente ja zegt en de VU nee (uhd) dan moet ik een goede smoes hebben om het aanbod uit Twente af te slaan. Voorzichtig de gesprekken openen. Veel bedenktijd. Begrijp Anne’s bezwaren heel goed: (1) geen baan voor Anne; (2) geen Gerry. Eigenlijk zitten we door Gerry gewoon muurvast in Amsterdam. Het is emotioneel al haast te ingrijpend om de banden te verbreken. Cathrien is vrij zwijgzaam over ‘t schooltje. Ze gaat er graag heen maar weigert bijna categorisch om erover te praten. Misschien is de situatie voor haar nog een beetje te onoverzichtelijk. In een krantje van de school prijkt op de eerste bladzijde een “tekening” van Cathrien, gemaakt op haar eerste schooldag. Je bent er onwillekeurig toch trots op.
Sara heeft een dicht oog (ontstoken) maar wordt verder steeds socialer. Ik heb het gevoel dat ze me echt herkent als ik ‘s avonds thuis kom. ‘t Is een plezier om haar ‘s ochtends in bad te doen. Eerst lacht ze veel, veel geplas en gespetter, dan wordt ze ongeduldig en schreeuwt om de fles.