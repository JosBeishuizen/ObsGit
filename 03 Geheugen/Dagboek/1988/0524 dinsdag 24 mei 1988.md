# 0524 dinsdag 24 mei 1988
Het lijkt erop dat ik me happyer voel na een dag werken dan na een dag vakantie. Vandaag overstelpt met telefoontjes en gepraat. Veel voldoening dat mij de Sanders bokaal is ten deel gevallen voor de beste docent van het jaar! Nog even met Andries gepraat. Wil leesonderzoek met oogbewegingsregistratie gaan doen. Trekt mij wel aan. Tussen de bedrijven door nog even gewerkt aan verdere uitbreiding van de computer. Zeer onverantwoord, nu moet ik morgen vroeg op. Probeer “werken” te zien in neutrale “niet oordelen” mood. Lukt beter om me strak aan het schema te houden. Ook als je thuiskomt, gewoon doorgaan in “werkmood”, niet gaan oordelen of jezelf gaan beklagen etc. Toen ik vanmiddag thuiskwam zat Anne nog op het AMC. Gerry had er een gezellige puinhoop van gemaakt. Toch maar begonnen met eten koken. Je krijgt een zeker stressgevoel: “‘k Krijg het niet op tijd klaar!” Proberen vanaf te komen. Uiteindelijk liep alles toch goed. Anne kwam moe en bleek thuis. Had overgegeven en voelde zich dus opgelucht. De kleine kwam gelukkig ook wat meer tot leven. Anne op de bank gezet. Voor mij is het ‘t plezierigst als ze zich dan echt ontspant en niet meer uit schuldgevoel mee gaat regelen.  
