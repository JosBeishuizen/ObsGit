# 0629 donderdag 29 juni 1995
Gisteravond voorspeelavond van Cathrien en Sara. De programmering was heel beroerd: samen met twee andere leerlinggroepen. A.C. was er heel ontstemd over en liet dat aan iedereen goed merken. Deze kwalificatie is van Anne zelf die opmerkte dat Sara opener is dan Cathrien. Sara “laat het aan iedereen duidelijk merken als haar iets niet bevalt”. Opmerkelijk dat die eigenschap ook zo goed bij Anne zelf past. Overigens brachten Sara en Cathrien het er prima van af. Sara met eerste gedeelte van concert van Rieding, Bach, en Sjostakovitch (samen met Cathrien). Cathrien: twee Hongaarse liedjes, Vivaldi’s vioolconcert in a klein. Sara kreeg iets joligs en overmoedigs toen ze voor de zaal stond, stak nog een paar keer haar tong tegen mij uit. Ze speelt met veel contact met de zaal. Cathrien keert zich naar binnen, lijkt toch meer muzikaal gevoel te hebben. Cathrien was achteraf erg teleurgesteld dat iedereen zo boos deed. Cathrien is toch veel gevoeliger voor de goede stemming. Proberen daar in de vakantie goed aan te werken. Heb een prachtig schema gemaakt, waaraan ik me al één dag (!) heb gehouden. Ruime planning voor diverse activiteiten, o.a. twee artikelen afronden. Gisteren ook het systeem voor beoordeling van onderzoeksoutput door de disciplineadviescommissie gesleept. Leek toch gaandeweg het vertrouwen van de aanwezigen te winnen. Ik was heel tevreden. Slechts op twee ondergeschikte punten aanpassingen. Het maken van die aanpassingen moet nog wel worden ingepland. Heb er eigenlijk geen ruimte voor. Proberen elk uur ook werkelijk te maken, afleidingen afslaan. Nu vijf blz. I.F. Stones Proces van Socrates. Prachtig boek.