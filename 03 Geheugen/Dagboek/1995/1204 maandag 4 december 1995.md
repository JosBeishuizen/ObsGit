# 1204 maandag 4 december 1995
Maandagochtend, 08:44. Zo dadelijk gaan Jouke Klop en maat beginnen met het uitbreken van de doorgang naar de keuken en het weghalen van de suitedeuren boven. Alles zo goed en zo kwaad als mogelijk  is ingepakt. Hopelijk leidt het tot een verbetering. Anne heeft er in ieder geval alle vertrouwen in. Ik ben slecht in veranderen, zie het met lede ogen aan.
Even weergeven wat ik aan Sinterklaas schreef:

*Cathrien*
Cathrien is, zoals U weet, 10 jaar en zit in de vijfde klas van de lagere school (zo heette dat in Uw tijd. Nieuwlichters hebben er groep 7 van de basisschool van gemaakt). 
Cathrien worstelt met haar huiswerk: 32 plaatsnamen van het door U zo beminde land Spanje. Plaatsnamen waarvan zelfs de ouders nog nooit hadden gehoord ... Cathrien wil alles graag goed leren (dat lukt haar gelukkig goed), maar vindt het moeilijk om tijd vrij te maken voor haar huiswerk: zoveel andere zaken en personen trekken haar aandacht. Niet in de laatste plaats haar viool waarmee ze steeds beter overweg kan, maar waarop ze dagelijks (volgens de vioollerares Julia) eigenlijk een uur zou moeten studeren .... Zorgen voor een meisje van 10 dat gelukkig ook erg vrolijk en blij is, onder andere met haar twee konijnen, die sinds oktober haar huisdieren zijn, samen met Sara.

*Sara*
Sara is 8 jaar, doorloopt met vlag en wimpel de derde klas (pardon, groep 5). Sara kan hard werken en heeft daarnaast veel tijd en aandacht voor haar vriendinnen: Hagar, Eva, Marieke, Ellemijn, Lianneke. Maar ach, die namen kent U natuurlijk allemaal al zo goed. Ook Sara bekwaamt zich op de viool. Het lijkt alsof ze haar zus inhaalt. Van een bepaalde (gevreesde) oefening van de beroemde vioolpedagoog Sevcik heeft Sara de 8e variatie onder de knie, terwijl Cathrien bezig is met variatie. U ziet, Sara kijkt haar zus al in de rug. Sara doet haar uiterste best om aan tafel en in de klas een beetje stil te zitten. Het lukt haar steeds beter ...

*Berend*
Berend is 7 jaar en zit in groep 4 van de basisschool. Berend is onze sportman. Hij heeft, zoals U weet, zojuist zijn B-diploma zwemmen gehaald. U weet dat zo goed omdat U de afgelopen week per ongeluk het diploma dat Berend ter inzage bij zijn schoen had gelegd, heeft meegenomen. Gelukkig heeft U het de volgende dag weer teruggelegd bij de schoen. Berend zit op schaatsles (net als zijn zusjes trouwens, en niet te vergeten, zijn vader), leert basket ballen en kan al heel goed roller skaten. Op school houdt hij van gezelligheid met zijn klasgenoten en leert hij op het juiste moment gelukkig ook nog de tafels van vermenigvuldiging en de spelling van moeilijke woorden in het wekelijkse woordpakket. Berend houdt ervan om, als hij tegen zin zijn warme maaltijd geheel moet nuttigen, met de vuist op tafel te slaan. Hoewel hij nog niet de jaren des onderscheids heeft bereikt ... Berend doet zijn best op de gitaar, die hij van zijn peetoom Paul (de grote Paul) van Remmen cadeau kreeg. Misschien laat hij U nog een Sinterklaasliedje horen. Bij de schoorsteen heeft hij al goed zijn best gedaan om zijn onwankelbaar geloof in Uw eeuwige jeugd te bevestigen. 
