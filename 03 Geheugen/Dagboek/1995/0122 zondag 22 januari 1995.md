# 0122 zondag 22 januari 1995
Het luik is opengegaan en ik bevind me in een vrije val.

1. A.C. na nachtje in Deventer (pa aan de telefoon om AC’s komst aan te kondigen: “Je vrouwtje zit in de trein, vol verhalen.”) weer geheel volgepropt met het Van Remmen virus. Heel moeilijk om de draad weer op te pakken. Na incident: ik zou gaan hardlopen in het Vondelpark. Berend zou eerst mee op de in-line skates, maar zou later op het speelplaatsje te willen achterblijven. Zo gezegd, maar niet zo gedaan. Buiten gekomen wilde hij toch mee. O.K. maar niet aan AC gezegd. Rondje Vondelpark gelopen en meer op de schaatsen meegetrokken. Ging heel goed. Terug gekomen bleek AC geheel overstuur. Excuses gemaakt maar dat hielp niet. Uitermate gereserveerde en arrogante houding, met name tegenover Herman Divendal, niet alleen de vader van Saar die Cathrien van de schaatsles kent en die bij ons kwam spelen, maar ook de broer van Joost! Hij kwam Saar halen en dronk even een kopje thee. Zeer geïnteresseerd in een Werkschrift-aflevering met verhalen van en over de 60 jaar geworden Ton van der Stap. AC stelde zich pijnlijk gereserveerd op. Gisteravond zei ze dat ze voor ons clubje koos. Daar ben ik heel blij mee maar haar gedrag verraadt voortdurend dat ze niet kiest, niet wil kiezen.

2. AC ontdekt op Cathriens achterhoofd opeens een kaal plekje, precies op haar kruin. Wat betekent dit?? Sara en Cathrien hebben vrijdag slaande ruzie gehad en elkaar de haren uit het hoofd getrokken. Is dat de oorzaak? Of heeft het iets te maken met de intensieve luizenbestrijding dit najaar, compleet met gifbehandelingen? Of is er nog meer aan de hand?

3. Over Marcus Aurelius in de Volkskrant: “De beste manier om je op iemand te wreken is niet te worden zoals hij”. Het beeld dat de Franse schrijver Grimal van Marcus Aurelius geeft is aanzienlijk positiever dan dat van De Creszenzo, die schrijft: “Hij had een ontrouwe echtgenote en een misdadige zoon, die vermoedelijk niet van hem zelf was. Werd in 121 geboren, op veertigjarige leeftijd keizer, en stierf in 181 aan de pest op een krijgstocht vlakbij het huidige Belgrado. Hij was een trieste keizer, van het ware stoïcisme had hij vooral de strenge moraal behouden. Overtuigd dat elke gebeurtenis was door de goden, aanvaardt de goed Marcus elke tegenslag met christelijke berusting. Wat een verschil met de moraal van Lucretius die, omdat hij meent dat het leven een zuiver toevallig wonder is, probeert het zo goed mogelijk te leven, door te profiteren van de gunstige momenten. Marcus Aurelius markeert niet alleen het einde van het stoïcisme, maar ook dat van het Griekse denken: het christendom nadert onverbiddelijk en zal eeuwenlang zijn wet voorschrijven.”

Over het verschil tussen de Stoa en het Epicurisme:
“Wie zijn tegenwoordig de stoïcijnen en de epicuristen? Hoe kan je ze herkennen? Hoe zien ze eruit? Het is niet zo heel moeilijk. De stoïcijn is een individu dat hardnekkig gelooft in zijn morele zending: hij moet die vervullen.... Het gaat erom te  lijden uit naam van iets dat een morele betekenis heeft. Allen die in de Eeuwige, onverbreekbare, Grote Liefde geloven, zijn stoïcijnen. Het is duidelijk dat ze hem nooit vinden, maar dat weerhoudt hen er niet van verwoed te blijven zoeken zonder compromissen aan te gaan. Hun motto is: ‘Alles of Niets’.
Christenen, echte christenen, zijn stoïcijnen. Ze hebben als doel het Paradijs en willen dat bereiken door loutering van het vlees en verheffing van de geest. Tot hun favoriete slogans horen: ‘We zijn geboren om te lijden’ en ‘De eersten zullen de laatsten zijn’.
Marxisten zijn stoïcijnen: het doel van hun leven is Rechtvaardigheid voor Allen, niemand uitgezonderd. 
De epicurist is heel andere koek: omdat hij bewust is van de vluchtigheid van het leven, stelt hij zich kleine doelen die binnen een korte tijd bereikbaar zijn.
Een epicurist is iemand die bij voorkeur stemt op een partij die hem geen Rechtvaardigheid, Vrijheid en Geluk belooft, maar een geleidelijke verbetering van zijn leven, door middel van een politiek van kleine stapjes.
Een epicurist is iemand die blijft samenleven met een partner op wie hij niet echt verliefd meer is, maar met wie hij een modus vivendi heeft bereikt van wederzijdse verdraagzaamheid.
De voordelen en de nadelen van deze zijnswijzen zijn gelijkelijk verdeeld over de twee gedachtestromen. Over het algemeen zijn epicuristen serener, meer in vrede met de wereld, bijna altijd opgewekt. De stoïcijnen zijn daarentegen goede werkers: ook als ze kaartspelen, doen ze dat met veel inzet. De epicurist minacht de politiek en zal zelden slagen als grootindustrieel: hij heeft het privé-leven hoger in zijn vaandel staan dan de maatschappij. Om Pirelli te worden moet Pirelli een stoïcijn zijn geweest: een epicurist was in zijn plaats tevreden geweest met een bandenzaakje.
Het zou geen slecht idee zijn als partners, voor ze trouwden, in plaats van op het sterrenbeeld te letten, zich op de hoogte stelden van de mate van stoïcisme of epicurisme van de toekomstige gade.” (pp. 377-378)
Kun je ook allebei tegelijk zijn? Ama et fac quod vis (Augustinus).