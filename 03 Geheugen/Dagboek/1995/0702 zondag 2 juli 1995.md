# 0702 zondag 2 juli 1995
*Cathrien*
Cathrien vandaag 10 jaar geworden! Vanmiddag het bandje met de eerste geluiden van Cathrien teruggevonden. Dat dat 10 jaar geleden gebeurd is! Het partijtje gisteren en de verjaardag vandaag waren een groot succes. Cathrien was er echt gelukkig mee. Gisteren met de vrienden (Wart, Mikko, Romalita, Suzanne, Laura S, Haukje) naar het Tropenmuseum geweest waar een voorstelling speciaal voor kinderen was. Ging over het leven en de cultuur van de Aboriginals in Noord-AustraliÃ«. Daarna op het dak gegeten. De tegenstellingen tussen de jongens en de meisjes worden wel wat groter. Wart voelt zich snel buiten spel geplaatst. Blijft een leuke, springerige jongen. Vandaag, opnieuw warm en zonnig weer, met zijn allen naar Blijdorp in Rotterdam. Mooie dierentuin, groter en moderner dan Artis. Misschien iets minder knus. Cathrien was erg blij met haar cadeaus: twee mooie boeken, een walkman, bandjes, een knuffelpoes van Gerry, grappige kop en schotel van Mikko. 

Moeder vanavond voor de telefoon: ik voel me veel sterker. Een meneer in het huis had gezegd: U ziet er altijd zo tevreden uit. Ze loopt elke dag een flink stuk, met de stok. Om dikke enkels tegen te gaan.
