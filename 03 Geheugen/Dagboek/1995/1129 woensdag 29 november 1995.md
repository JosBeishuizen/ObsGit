# 1129 woensdag 29 november 1995
Gisteravond een sublieme voorstelling van De Toverfluit gezien, onder regie van Pierre Audi met decors van Karel Appel. Toppunt van genot. Prachtige solisten zonder sterallures maar wel met heldere, krachtige stemmen. Vandaag meegesleept door computerperikelen. Eerst vanochtend de koppeling van de Mac aan de Performa. Nu goed geregeld. Vervolgens de kleurmogelijkheden, zoals gesuggereerd door de Donald Norman stack. Overigens nog steeds geen duidelijk inhoudelijke aanwijzingen uit het Norman verhaal. Ik wil niet zo werken. Ik wil per dag en per minuut planmatig werken, en ook nog genieten van die manier van werken. Niet doen: bottom-up. Wel doen: top-down. Ik moet me daar echt op toeleggen. Anders gaat er veel te veel tijd verloren.  O.K. dat is afgesproken.. Daarin wil ik streng zijn voor mezelf. Alleen daarin. Verder zoveel mogelijk ontspannen proberen te leven en met anderen om te gaan. Alleen op het punt van planmatig werken jezelf geen pardon gunnen.