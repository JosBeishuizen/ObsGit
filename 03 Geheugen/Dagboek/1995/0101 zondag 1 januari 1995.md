# 0101 zondag 1 januari 1995
Hoe verder?

Een rustige nieuwjaarswisseling thuis. De kinderen bleven op, maar hebben het laatste uurtje wel op de bank en op schoot geslapen. Het vuurwerk buiten was indrukwekkend en heel hard. Berend liep steeds met zijn handen voor zijn oren. Hij wilde geen sterretjes vasthouden. Eerder op de avond enkele uren doorgebracht bij een vriendin van Gerry, Hermine Dijkstra. Woont in een prachtig huis op de hoek van de Amstel en de Sarphatistraat, bij de Hoge Sluis tegenover het Amstel Hotel. Een prachtige kamer met open haard waar dokter Mezger in de vorige eeuw praktijk hield voor gasten van het Amstel Hotel. Hij resideerde ook in Domburg. Zijn bezoek aan die badplaats wordt beschreven in het boek over Mondriaan, dat Cathrien heeft. Op de gang bij Hermine hing een poster van het Scheepvaartmuseum met op de voorgrond het VOC-schip. Daaromheen getekend allerlei bootjes, onder andere een vlot met een blote dame erop. Het viel Berend op: “Die dame ligt er sexy bij, ze denkt dat dat het strand is!”. Ontwakend besef van de zinnen?

Proberen in dit dagboek weer eens de Freud-manier te volgen: elke dag iets opschrijven.

Vandaag: bestand in Bosnië voor vier maanden. Zal het standhouden? In Joego-Slavië is nu al zo’n drie jaar oorlog. In Tsjetsjenië (een afvallige republiek van Rusland in de Kaukasus) wordt ieder opgeroepen met wapens naar de hoofdstad Grozny te komen.

Goede voornemens:

Zie 19 december: een aantal dingen proberen zo min mogelijk te doen. Bij het werken aan de zinvolle dingen een beetje tempo proberen te ontwikkelen. Verder niet steeds zo serieus! En zelf je stemming bepalen. Belangrijke beslissing: solliciteren naar een 0.4 tijdelijke hoogleraarspositie op de VU, lerarenopleiding.