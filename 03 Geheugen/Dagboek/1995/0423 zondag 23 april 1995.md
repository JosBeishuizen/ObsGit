# 0423 zondag 23 april 1995
Het is nu 06:42. Vroege start om twee uur te kunnen werken en verder een rustige zondagochtend te hebben. Gister hebben we tante Lila begraven. De kinderen waren er voor het eerst bij. Cathrien was erg emotioneel. Sara en Berend ondergingen het wat kalmer. Daarbij speelt het leeftijdsverschil ongetwijfeld een belangrijke rol. Van de ex-vrouw van wijlen oom Jan hoorde ik dat de oude Burgers een trotse man was. Hij leefde met zijn grote gezin in welstand maar raakte zijn geld kwijt. Aan het eind van zijn leven moest hij van zijn kinderen geld aannemen. Dat brak zijn trotse houding niet: hij weigerde AOW te incasseren. Dit verklaart wel iets van de houding van Burgers nazaten. Tante Lila heeft een serieuze vriend gehad van gereformeerden huize. Zijn familie stond uiteindelijk een huwelijk niet toe. Op gevorderde leeftijd trouwde ze oom Jaap, die ook gereformeerd was! Door een verkeerde combinatie van medicijnen en alcohol overleed hij plotseling, na een huwelijk van 10 jaar, in 1953. Dit alles heeft tante Lila wel een cynische instelling gegeven. Ze had aan het eind van haar leven niet veel vrienden. Volgens de pastoor was ze “zwak kerkelijk”. Hoe dan ook, aan haar fysiek lijden is een eind gekomen, in paradisum deducant te angeli, requiscat in pace. Het beeld van de engelen bleef de kinderen goed bij. 