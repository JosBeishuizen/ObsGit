# 0129 zondag 29 januari 1995
Even verder over Moeder. De dokter reageerde nuchter: “Laten we eerst de stand van zaken opnemen.” Alle reflexen en vitale functies bleken in orde. Hij vroeg vervolgens hoe lang Moeder al alleen woont. Toen ze zei dat ze sinds Vaders dood, zeven jaar geleden, alleen woont was zijn reactie: “Waarom doet U dat?” Hij noemde het pension aan de overkant van de straat. “Waarom gaat U niet naar de overkant? Daar is het leuk.” Reactie van Moeder: “Ik was toch al onderweg naar de overkant?” Enfin, Moeder beschouwde dit als een vingerwijzing Gods en intussen is het zover dat ze op 1 maart verhuist. Tussen 1 maart en 1 mei moeten we de inboedel verdelen, voorzover ze die niet zelf meeneemt. Proberen de zaak voor de zomer te verkopen. Hoe is het mogelijk, zo snel allemaal. Moeder is helemaal verzoend met het idee, verheugt zich erover dat ze zich van nu af aan lekker gaat laten verwennen. Het echtpaar Kloots maakt een vriendelijke indruk. We kunnen niet veel anders dan deze stap aanmoedigen. 
We moeten de komende tijd een rondgang door het huis maken en de nagaan wat van onze gading is. De kinderen schreven meteen op een brief: koekoekklok en reesbaan. Eerst maar eens zien wat Moeder zelf meeneemt. Weemoed, afscheid, etc. Je kunt het ook zien als een laatste fase, die hopelijk nog een tijdje kan duren. Men vroeg zich woensdagavond af of Moeder wel voldoende vitaminen etc. binnenkreeg, de laatste tijd. Meer vitamine B12, dat is goed voor het zenuwstelsel. Wie weet, leeft ze in het bejaardentehuis helemaal op. 
Gisteravond leesclub over “Oorlog en Vrede” van Tolstoi. Helaas zelf niet gelezen. Wel opmerkelijk een stuk in HP/De Tijd over het leven van Tolstoi. “Uit zijn dagboeken blijkt dat Tolstoi leed aan een grenzeloos verlangen naar zelfvervolmaking. Al in zijn vroegste aantekeningen bindt hij de strijd aan met zijn zwakheden. En dat waren er nog al wat. Hij vond zichzelf aanstellerig, apathisch, bangelijk besluiteloos, hoogmoedig, ijdel, instabiel, lui, altijd in de contramine, een naäper, te zelfverzekerd, zinnelijk en nog goklustig ook. Om zijn ondeugden te bestrijden legde Tolstoj zich allerlei beperkingen op. Zijn leven lang bleeg hij in gevecht met zichzelf. In de loop der jaren zou hij—met meer of minder moeite—alles ontzeggen waar hij vroeger op gesteld was geweest. Bezit, vlees eten, roken, jagen. Alleen zijn lusten kon hij niet de baas.”