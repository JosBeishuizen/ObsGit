# 0126 donderdag 26 januari 1995
Gisteravond een bijzondere avond. Met zijn allen bij elkaar bij Meindert om te overleggen over de stand van zaken bij Moeder. De sfeer was die van na een overlijden, alleen is Moeder springlevend en staat ze op het punt een nieuw leven te beginnen. Op 1 maart betrekt ze een kamer in het bejaardentehuis Gerlar aan de overkant bij haar in de Fred. Hendriklaan. De dokter had haar zondag, op het bed gezeten, zulks geadviseerd. Het blijkt dat Moeder ervan overtuigd was dat haar uur gekomen was. Ze had  tussen de middag een bakje met een fruitslaatje nog opgegeten omdat ze verwachtte dat we het toch maar zouden weggooien. Toen Janny en Jan de dokter hadden gewaarschuwd en deze gearriveerd was, vroeg Moeder om een middel om in te slapen.