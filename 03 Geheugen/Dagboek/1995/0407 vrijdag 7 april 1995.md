# 0407 vrijdag 7 april 1995
Misschien moet ik eens een grondwet of lijst van grondregels voor mezelf vaststellen. Regel 1: Twijfel nooit  aan jezelf. Regel 2: Kies het pantser der liefde. Regel 3: Speel toneel, onder alle omstandigheden. Dit laatste lijkt verkeerd geformuleerd. Misschien: beschouw het leven als een spel, onder alle omstandigheden. Regel 4: Gun jezelf nooit rust. Regel 5: Kies hoe je je tijd indeelt. Kies, en laat je niet leven. 

De presentatie op de Landelijke Dag Studievaardigheden was een succes, ook de borrel na afloop met Willem Smit, Marianne Elshout-Mohr, Harry Vorst en Herre van Oostendorp. Wat ik mis is een winkeltje dat voor mij werkt. Kan ik de expertise van Kees niet beter inzetten? Kees is een bediende die opdrachten moet krijgen. Evelien werkt zelfstandig, evenals Wim en de dames. Marcel kan beïnvloed worden, een full-time kracht! Dan heb je nog minsten vijf studenten op jaarbasis die voor je willen werken. Het moet veel meer een publicatiefabriek worden. Ik ga in het weekend dit idee uitwerken, evenals de presentatie voor de vakgroep. Wanneer? Kan het vanavond, of moet ik vanavond iets anders doen? Tjeerd komt langs om zijn boeken op te halen. Het bed moet uit de strijkkamer, omdat daar morgen het bureau van vader komt. Ik wil ook even de krant inkijken, eventueel even iets in dit dagboek over de kinderen schrijven. Dus het lijstje voor het weekend wordt:

•	dagboek kinderen
•	krant
•	bed uit strijkkamer
•	Tjeerd
