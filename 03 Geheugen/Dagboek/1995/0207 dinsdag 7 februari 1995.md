# 0207 dinsdag 7 februari 1995
Aardig stuk van Frits Bolkestein over ontwikkelingshulp in de Volkskrant van maandag 6 februari:

“Betekent dit alles dat rijke landen niets kunnen doen om arme landen te helpen? Geenszins. Allereerst hangt internationale vrijhandel hoofdzakelijk (maar niet uitsluitend) van hen af. Het is schijnheilig ontwikkelingshulp te geven maar tegelijk de eigen markt te beschermen. De Derde Wereld loopt meer aan inkomsten mis door handelsbelemmeringen die westerse landen hebben opgeworpen dan zij aan ontwikkelingshulp ontvangt.
Ten tweede kunnen geïndustrialiseerde landen een goed economisch beleid voeren, zodat inflatie en rente laag zijn en besparingen en groei hoog. Hoe hoger de groei hier, des te meer kansen daar. Het is onzin te denken dat onze groei ten koste van de hunne gaat.
Ten derde kennisoverdracht, dat wil zeggen internationaal onderwijs. Wij doen daar al aan maar zouden veel meer kunnen doen. Beurzen vormen een goede en gemakkelijk te controleren vorm van ontwikkelingssamenwerking.
Ten vierde ontwikkelingslanden in hun goede beleid steunen en van hun slechte beleid afbrengen.
Ten vijfde noodhulp om ellende te lenigen en mensen door barre tijden heen te helpen.
Het Wereldbankrapport The Challenge of Development concludeert dat vier factoren bepalend zijn voor economische ontwikkeling: intern een stabiel economisch beleid; vrije interne concurrentie; investeringen in de bevolking (onderwijs, gezondheidszorg, gezinsplanning) en internationale vrijhandel. Ontwikkelingshulp komt in deze rij niet voor, hoewel zij investeringen in de bevolking wel kan versnellen.
Ontwikkelingshulp is dus geen bepalende factor voor de ontwikkeling van een land. Ook al besteedden wij 5 procent van ons nationale inkomen aan ontwikkelingshulp, het zou een betrekkelijk gering verschil maken.
HOEVEEL moeten wij dan aan de Derde Wereld uitgeven? Het enige antwoord kan zijn: precies zoveel als wij in internationaal verband hebben afgesproken, want belofte maakt schuld. Slechts vier westerse landen halen die norm van 0,7 procent van het bruto nationaal produkt. Voor meer is geen reden.
In guldens van nu heeft ontwikkelingshulp sinds de jaren zestig Nederland 120 miljard gekost. Tot het jaar 2000 moet op zo’n vijftig miljard gulden nieuw geld worden gerekend.
Zou het niet verstandig. zijn grondig te evalueren waar het oude toe heeft geleid voordat opnieuw geld wordt uitgegeven? Geen beoordeling per project maar een analyse van façade en werkelijkheid. Die zou een belangrijk onderdeel van de herijking van ons buitenlandse beleid moeten zijn.”

Frits Bolkestein is voorzitter van de Tweede Kamerfractie van de VVD.
