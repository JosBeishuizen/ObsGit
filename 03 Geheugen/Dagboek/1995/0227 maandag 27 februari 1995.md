# 0227 maandag 27 februari 1995
Uit de Vokskrant van 18 februari:

Toch zou het een grote vergissing zijn The Age of Extremes terzijde te schuiven als het schot schrift van een hardnekkige gelovige. Er blijken twee zielen te schuilen in de borst van Hobsbawm, die noch van zijn communistische sympathieën noch van zijn Centraaleuropeesjoodse achtergrond een geheim maakt. Behalve politieke dogmatiek treft men in zijn boek in ruime mate de eruditie en de finesse aan die al zo opvallend aanwezig waren in zijn boeken over de negentiende eeuw. Vooral in de sociaal-economische en cultuurhistorische hoofdstukken worden op nonchalant-virtuoze wijze een aantal samenhangen geconstrueerd en hoofdzaken ontleed. Hobsbawm betrekt vrijwel alle onderdelen van het maatschappelijk leven - van sociale mobiliteit tot inkomensontwikkeling en van muziek tot onderwijs in zijn integrale geschiedschrijving.

Hij laat zien hoe de westerse welvaartsexplosie steunde op een technologische revolutie die te danken was (en is) aan de ontwikkeling van de natuurwetenschappen. Hij maakt het zichzelf niet gemakkelijk door de vraag te stellen waarom deze omwenteling niet heeft geleid tot een gevoel van triomf, maar in de jaren negentig mede de oorzaak lijkt te zijn van vertwijfeling en onthechting.

De morele ontworteling is in zijn ogen een gevolg - ook hier kijkt Marx over de schouder mee - van de ongetemperde kapitalistische expansiedrang. Aan het einde van de twintigste eeuw dreigt de ultieme overwinning van het individu en zijn materiële verlangens te leiden tot de afbraak van alle sociale weefsels. De explosieve groei van het aantal echtscheidingen, een-oudergezinnen en alleenstaanden voltooit de desintegratie van oude netwerken. Na de aanslag op de kerk-, dorps- en buurtgemeenschap loopt nu ook de gezinsstructuur gevaar, die garant stond voor de band met eerdere generaties.

Hobsbawm wijst op het probleem dat er voor deze aangetaste traditionele verbanden niets anders in de plaats komt. Wat overblijft is een vacuum waarin de burgers van het fin de siecle stuurloos ronddrijven. In de hedendaagse chaos rest nog slechts de (postmoderne) conclusie dat alle normen en oordelen even weinig te betekenen hebben.

Internationaal wordt dit panorama van de wanorde gecompleteerd door de opmars van een global economy, die de nationale staten de greep op geldvoorraden en wisselkoersen, en daarmee op een belangrijk deel van hun materiële lot, ontneemt. Bovendien ontbreekt in de politieke verhoudingen tussen de naties een ordenende kracht. Hobsbawm constateert terecht dat de Koude Oorlog vooral in Europa een stabiliserende werking heeft gehad, al vergeet hij te vermelden dat hiervoor een hoge prijs betaald werd in de vorm van repressie in Oost-Europa en de nucleaire dreiging.

IN ZIJN ondergangsscenario is ook voor de politieke democratie een duistere toekomst ingeruimd. Een scherp inzicht in de kwetsbare eigenschappen van dit stelsel kan hem niet ontzegd worden. Het is inderdaad de vraag in hoeverre de democratie in de jaren negentig in staat zal zijn slagvaardig te reageren op problemen die steeds ongrijpbaarder worden. Hoe lang blijven ontevreden burgers de politieke spelregels respecteren, als de onmacht van de staat gepaard gaat met een voortdurende welvaartsvermindering?

The Age of Extremes is een goudmijn voor de onheilsprofeten die de opiniepagina’s van onze kwaliteitskranten onveilig maken. Evenals deze scribenten overdrijft Hobsbawm echter door te concluderen dat de kiezers zich massaal afkeren van de democratie en de traditionele partijen. Recente verkiezingen in GrootBrittannië, Nederland en Duitsland leverden soms grote nederlagen voor regeringspartijen op, maar geen achteruitgang van de opkomstpercentages of van de aanhang van de grote partijen samen.

Hobsbawm weigert rekening te houden met de mogelijkheid dat effectief bestuur op den duur het vertrouwen kan herstellen dat door de onzekere en ondoorzichtige ontwikkelingen van de laatste jaren is ondermijnd. Zijn houding is het gevolg van een politieke vooringenomenheid die grote delen van zijn boek ongenietbaar en verwerpelijk maakt. Dit bezwaar neemt echter niet weg dat de historische achtergronden van een aantal eigentijdse problemen nog zelden met dezelfde scherpte en diepgang zijn beschreven als in The Age of Extremes gebeurt dat iedereen die iets van de twintigste eeuw wil begrijpen, dan ook zou moeten lezen.

Eric Hobsbawm: The Age of Extremes - The Short Twenieth Century 1914 1991. Michael Joseph, import Penguin Nederland; 65,60. ISBN 0 7181 3307 2.
Ronald Havenaar, De Volkskrant 18-02-95.
