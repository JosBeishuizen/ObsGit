# 0206 maandag 6 februari 1995
Proberen de regelmaat van de dagelijkse rapportage vast te houden. Een basisgevoel van activiteit is essentieel om in beweging te blijven. Verder een lijstje van dingen om te doen dat meteen aangeeft welke dingen allemaal niet gedaan moeten worden! Ruim 200.000 evacués zijn weer onderweg naar huis, na de watersnood in het rivierengebied. Erg lamlendig weekend achter de rug. Zaterdagavond broers van Anne + aanhang. Toen Richard het openmaken van een tweede fles wijn afkeurde, “die hebben we al gehad”, en ik niet zo alert was om te zeggen “hoor eens van Remmen, hier delen wij de lakens uit”, werd Anne erg boos. Hield een kater over aan het etentje. Wil voorlopig even niet bij Richard over de vloer. Mijn reactie is: kom je daar nu pas achter. Slijt ongetwijfeld wel weer. Zaterdag de vader van Wenneke Savenije begraven. Aan de slag nu, het is 10:29.