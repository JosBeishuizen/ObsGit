# 1206 woensdag 6 december 1995
Er zijn vier mogelijkheden: (1) je leeft doelgericht met een opgewekt gemoed, (2) je leeft doelgericht met een somber gemoed, (3) je leeft doelloos met een opgewekt gemoed en (4) je leeft doelloos met een somber gemoed. Bij mij gaat het eigenlijk altijd zo: ik bevind me in toestand 2, merk dat het goed gaat en kom via (1) heel snel in (3). Uit teleurstelling zak ik dan af naar (4) en werk me uit dat dal omhoog naar (2). Nog vragen? Vanochtend ging het ook zo. Anne had al aangekondigd dat ze beneden wilde ontbijten als ze verder niets hoefde te doen. Ik vind zo’n uitgesproken verlangen om niets te doen heel demotiverend. Het ontneemt mij geheel het plezier om voor de huishoudelijke zaken te zorgen. Als ik dat dan wel doe, dan gaat het vanuit toestand (2). Goed, laten we vandaag bij wijze van experiment eens kiezen voor (1). Dan moet er intern nog even het een en ander bijgesteld worden. Waar ik me heel erg op verheug: verder werken aan (a) outputtelling (draaitabel eruit, wijzigingen F&T erin), (b) werken aan artikel (volgens scenario aan Inleiding werken). Twee dingen, niet meer. Daarnaast een paar kleine zaken. Dit alles vanuit een streng tijdschema. Vanavond vrij: gezellig met Anne en de kinderen eten (grutjes met stroop, Anne’s lievelingsgerecht). Morgen begint het grote breekwerk beneden. Sara is ziek: vanochtend 39.2.Het is nu 16:27, op weg naar huis om Anne’s verjaardag te vieren. Het heeft goed gewerkt vandaag. Gevoel van controle. Nu niet afzakken naar (3) maar op niveau (1) blijven.