# 0515 maandag 15 mei 1995
05:18. Gisteren begonnen aan jaar 46. Veel familie, eerst in Deventer (zaterdag-zondag), later in Amstelveen. Moeder opgetogen want het huis aan de Fred. Hendriklaan is verkocht. Tussendoor op de Hoge Veluwe gefietst en een bezoek aan een mooi museum: Museonder, over het leven en de natuur onder de grond. Zaterdag van de vader van Marjolein van Rassel nog een lesje geleerd: wees als het riet, dat kan buigen maar zich daarna steeds weer opricht, in tegenstelling tot de eik die, eenmaal geveld, blijft liggen. Volgen pa van Rassel leerde je vroeger in dienst incasseren en met opgeheven hoofd weer verder gaan. Dat was de leerschool van de militaire dienst: plees schoonmaken en fluitend de poort uitlopen. Toch moet de hardheid voor jezelf er ook in blijven. Waarom ga je naar de kerk: om te horen hoe je moet leven, of voor het mysterie, de contemplatie? In ieder  geval: normaal blijven doen, de stilte zoeken, de vijftien kenmerken van volwassenheid van Maslow gestalte geven: 

1. Realistische oriëntatie. 
2. Acceptatie van zelf en anderen. 
3. Spontaan in denken, emoties en gedrag. 
4. Eerder probleem-georiënteerd dan zelf-georiënteerd. 
5. Behoefte aan privacy, intense concentratie op onderwerp van interesse. 
6. Autonoom, onafhankelijk, trouw aan zichzelf. 
7. Frisheid van waardering van de basic goods of life (baby, melodie, zon). 
8. Frequente mystieke of oceanische ervaringen, niet noodzakelijk religieus. 
9. Identificatie met gezin, maar ook met de mensheid.
10. Intieme relatie met een beperkt aantal geliefden.
11. Democratisch, niet discriminerend.
12. Hoog ontwikkeld gevoel van goed en kwaad.
13. Niet agressief gevoel voor humor.
14. Creativiteit.
15. Weerstand tegen totaal conformeren aan cultuur. 

Waar moet ik aan werken? 2, 6, 8 (?), 10.
Het is nu 08:25. Op het station wachtend op de trein van half 9, na de vorige net gemist te hebben. Wat is belangrijk in het leven? Wat is belangrijker: Sara troosten en nog op de trap even knuffelen, of de trein halen? Als ik dit jaar nu eens van dag tot dag en van uur tot uur en van moment tot moment keuzes zou kunnen maken die betrekking hebben op de essentie van het leven, zou ik mijn leven dan niet veel meer inhoud geven? Wat anderen als vanzelfsprekend ervaren moet ik bevechten.
