# 0315 woensdag 15 maart 1995
Een halve maand stilte. Daarover vanavond in de trein meer. Nu even een citaat uit Theo Thijssen’s “De gelukkige klas”. Het zijn de laatste regels:

“Niet te diep denken - dan is er van het leven nog wel een opeenvolging van suksesjes te maken.

Maar anders - wat een gruwelijke machteloosheid, zodra het Leven maar éven ernstig tegen ons wordt!

Beuzelarij, beuzelarij, àl dat gedoe van ons. Ziedaar de gedachte die almaar in me rondwoelt, nu ik dit mee-maak met Louis van Rijn.

En over die beuzelarij nog dagboekeren? Ik weet nu, dat het belachelijk was: beuzelarij in het kwadraat, al dit geschrijf. Alwéér een dwaasheid, waar ik overheen gekomen ben!

Ik wil alleen nog één gedachte opschrijven, ik moet nog één gedachte opschrijven, eer ik dit papier kan wegsluiten. Dit van Louis komt toevallig nu al, terwijl hij nog op school gaat en in mijn gezichtskring is. Maar wat weet ik er van, wat de anderen later zal treffen, de anderen die morgen weer op me zitten te wachten, vrolijk en gezond?

M’n heerlijke, lieve, lastige stel, ik weet eigenlijk maar één ding: de jaar of wat, dat ik jullie heb en dat jullie mij hebben, behoren wij enkelmaar een gelukkige klas te zijn. En de rest is nonsens hoor, al zal ik dat jullie nooit zeggen.”

Wat een schitterend slot. Kon ik daar maar naar leven.