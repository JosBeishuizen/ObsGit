# 0716 zondag 16 juli 1995
06:08. Gisteren een perfecte vakantiedag. 's Ochtends met Sara boodschappen gedaan. 's Middags naar Bergen aan Zee gefietst. Het woei vrij hard, wind in de rug. Aan het brede strand achter een windscherm. Heerlijke golven voor de kinderen. Kasteel gemaakt. Toen er donkere wolken dreigden gauw op de fiets naar huis. Wind was gelukkig gaan liggen. Thuis pasta met chorizo saus gemaakt. Daarna een potje pesten . (Buiten gegeten) en naar bed. 

Vannacht een nachtmerrie. Eerst in de kerk. Een nogal strenge dominee. Ik zat vooraan met mijn Powerbook te werken. Er komen (alles onder de preek) een paar dames op mij af, onder wie Nel Korpershoek, die vragen of ik ermee wil stoppen. Het leidt af. Later buiten voor de kerk (op een gracht) een gesprek met Chilenen die op bezoek zijn. Ze vertegenwoordigen een soort basisbeweging en praten over de problemen van de tweede generatie die de oprichters niet meer hebben gekend. Op een gegeven moment gaan we de stad in. Het is avond. We moeten weer terug en nemen een taxi, een grote oude Amerikaan, open cabriolet. Meindert en Harry zitten ook in de taxi. Ik zeg wat tegen Meindert over een bord waarop staat dat Joop den Uyl een lezing houdt. We begrijpen elkaar niet goed en zwijgen. Dan rijdt de taxi met grote vaart achteruit de gracht op en kantelt. Iedereen behalve ik vliegt in het water. Een vierde passagier klimt er meteen weer uit. Meindert komt bij en klimt er ook uit. Ik roep "Harry, Harry!". Hij opent één oog maar lijkt toch ver weg. De vierde passagier duikt weer in het water om Harry en de chauffeur te redden. Het einde van de droom. 

Vanochtend gaan Anne en Cathrien naar de paters. Sara, Berend en ik halen ze op bij de kerk. We gaan naar het Zilverzand en drinken daar koffie. Het weer lijkt weer prima. Vanavond bak ik pannekoeken. Vanochtend maak ik vast soep voor ons. 