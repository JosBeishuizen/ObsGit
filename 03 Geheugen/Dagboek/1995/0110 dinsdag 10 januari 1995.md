# 0110 dinsdag 10 januari 1995
Het is nu 6:33. Ingezonden brief voor de Volkskrant: maak een catechismus over het vreemdelingenbeleid om racisten de mond te snoeren. Dit nav een wansmakelijk debat gisteravond op de radio waar ik toch eigenlijk onvoldoende antwoorden ter beschikking had.

Het is nu 8:19. Met “Een goede morgen met ... Folko Nauta” (voormij onbekende jonge pianist) naar Leiden. Oud nummer van Ekseption! Begin af en toe met enig plezier aan V.U. te denken. Veel kansen dat het mis gaat: vakdidactische expertise, publicaties (4 in tijdschriften, 5de in press niet vermeld, stom). Ook positieve kanten: bekendheid met IDO onderzoek. Als het niet door gaat dan betekent dat tevens het einde van de samenwerking.

George and Martha, sad, sad. Het onvergetelijke drama van “Who is afraid of Virginia Woolf” gisteravond nogmaals op de video gezien. Zou iets voor een CD-ROM bij klinische zijn. George die het Agnus Dei prevelt voordat hij Martha gaat vertellen dat hun zoon dood is. Een huiveringwekkend mooi stuk.

### Cathrien

Cathrien is bezig met haar tweede spreekbeurt, dit keer over Mozart. De tekst is grotendeels klaar. Ze gaat twee stukjes spelen, een vroeg menuetje en het openingslied van Papageno uit De Toverfluit. Voor de kerstvakantie vertoonde Cathrien enige stress verschijnselen. Ze had het gevoel dat ze heel veel tegelijk moest doen en de zaakjes niet op tijd af kreeg. Ze heeft van Opa een opschrijfboekje gekregen om haar dagplanning te maken. Vlak voor Kerst is ze een week ziek geweest, keel- en oorontsteking. Gisteren vroeg Opa door de telefoon hoe het met het boekje ging. Ze bedacht dat ze het even was vergeten. Nu gaat ze het weer gebruiken.

### Sara

Sara heeft opeens een stap vooruit gezet met de viool: ze heeft ontdekt dat je met strijken allerlei effecten kunt bereiken. Kortom: ze strijkt nu. Het klinkt stukken beter. Sara had een prachtig kerstrapport. Het gaat heel goed bij meester Pieter. Met kerst mocht Sara in de bakkerij van de vader van Lianneke meehelpen sterretjes uit de marsepein drukken en andere karweitjes. Het beviel haar heel goed.

### Berend

Berend zit na de kerstvakantie in een nieuw groepje met drie dames: Eva (nog steeds zijn Eva), Nina en Catharina. Ferdinand Grapperhaus, die een zelfde lot is beschoren, vindt het stom. Berend sloot zich bij deze mening aan. Maar het lijkt erop dat het hem toch wel bevalt. Berend heeft in december zijn A-diploma gehaald. Berend is iemand die zich wel bekommerd om zijn uiterlijk. Cathrien vertelde dat ze vaak een spel spelen waarbij Berend speelt dat hij zijn haar achterover gekamd heeft.