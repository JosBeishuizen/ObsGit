# 0619 maandag 19 juni 1995
Ongelofelijk, een gat van een maand in dit dagboek. Door de reusachtige drukte van mei enigszins achterop geraakt. Met deze computer moet je opletten dat je je niet te veel met de vorm en te weinig met de inhoud bezighoudt. Nog steeds op zoek naar het verlossende woord. Liefde is het maar het lijkt een beetje op wat Wagenaar zegt over college geven. Je moet nooit meer dan twee dingen proberen te vertellen. Die kun je in vijf minuten dicteren. Schrijf op: ... Liever ga je in op achtergronden, evidentie, consequenties. Maar het blijven die twee dingen. Daardoor raak je nooit in tijdnood. Geldt natuurlijk ook voor artikelen schrijven. Welke twee dingen wil ik duidelijk maken in het artikel van ... Daarvan moet je je bewust zijn. Maar: je kunt wel zeggen: “Punt 1, punt 2, ...” Dat wil nog niet zeggen dat de studenten het ook begrepen hebben. Zo is het ook met “liefde”. Het is het toverwoord, maar ik begrijp het nog steeds niet goed. Ik begin er ‘s ochtends mee, bid dat ik door de liefde geleid mag worden. Toch kom ik al meteen liefde tekort als Sara bokkig wordt tijdens het vioolspelen, en Cathrien vervolgens niet meteen komt als ik het vraag. Hoe zit dat?? Ik houd het erop dat ik het nog niet weet maar steeds zal blijven proberen. Wij naderen Leiden.