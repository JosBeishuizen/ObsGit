# 0819 woensdag 19 augustus 1987
Vanochtend opnieuw Gerry en Siep opgehaald in Oldenzaal. Met z’n drieeën gaat het allemaal nog iets meer ontspannen dan met z’n tweeën. Vanmiddag met Sara en Cathrien thuisgebleven terwijl Anne en Gerry gefietst hebben. Daarna zijn Sara en ik naar O. gegaan voor bier en sigaren en hebben Gerry, Cathrien en Anne de speeltuin hier vlakbij bezocht. Vanavond vader en moeder op de koffie en daarna nog even doorgespraat met Gerry. Verhalen over Ab en Margreet Visser.
Een rustig dagje, weinig opwindends. Vader en moeder vermaken zich goed in de Wiemsel. Moeder neemt steeds het vlees van de avond tevoren mee, dat ze niet op kon krijgen. Bij Siep vindt het gretig aftrek. Verder wat oude verhalen uitgewisseld. Ze worden traag. Moeder gooit tijdens een verhaal namen en plaatsen door elkaar. Ze is doof maar merkt toch meer op dan vader.  