# 0917 donderdag 17 september 1987
Vaders plotselinge overlijden is nog niet in woorden te vatten. Eerst maar wat Moeder ervan vertelde. Gister was hij rond 3 uur met de auto naar Groningen vertrokken om tante Jelly op te zoeken die na een galblaasoperatie in het ziekenhuis lag. Om 7 uur was Vader weer thuis na een waarschijnlijk inspannende tocht. Hij had niets te drinken gehad en had daarom zijn pil voor de regulatie van de hartslag  niet om 4 uur ingenomen. Dan maar om 7 uur en om 10 uur 's avonds. Een gewone rustige avond. Naar een dienst voor de radio geluisterd. Gepuzzeld. Nog naar Studio Sport gekeken. Moeder was om half 11 naar bed gegaan. Ze hoorde hem om ongeveer 12 uur niet naar bed gaan. 's Nachts om drie om de beurt geplast. Kort daarop begon Vader te snurken, driemaal een diep, angstaanjagend gebrom in de borst en stilte. Moeder durfde 't licht niet aan te doen. Is uit bed gegaan, beetje valeriaan ingenomen, met de zaklantaarn gekeken: Vader was gestorven. Gewacht tot de ochtend. De begrafenisondernemer gebeld en dokter Holtrop. Samen met een zuster gewassen en een schone pyjama aangedaan. Vader is gestorven op de manier die moeder zo vurig wenste: naast haar in bed, zonder lijden of ziekte, rustig in de slaap. Moeder belde ons om half 8. Ik ben er erg van ondersteboven. TÃ¼bingen afgezegd. Daardoor 4 dagen vrij. 
  
  Vader
  
  streng, niet toegevend voor zichzelf en voor zijn omgeving
  liet zich niet uit het veld slaan door tegenwind
  liet de twijfel niet toe waardoor hij soms krampachtig leek
  toch ook flexibel, zakenman
  kon toch ook relativeren, gevoel voor humor, genieten, laatst nog in Ootmarsum en Langweer
  zondagavond bellen, veel dingen besproken, ook laatste jaar. Meeleven betekende grote steun
  trots op kracht
  we lijken op hem