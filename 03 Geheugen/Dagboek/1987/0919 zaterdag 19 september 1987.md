# 0919 zaterdag 19 september 1987
Na twee dagen van huilebalken ontstaat nu een ander gevoel: een soort “sadness”. Ik schrijf dit in bed op mijn oude kamer op de F.H.-laan in Ermelo. Beneden mij in de achterkamer rust vader. Hij ziet er nog heel gaaf uit. Moeder zegt “rustig”, ik vind zijn mond toch wel een beetje vertrokken, zoals op de momenten waarop hij lijdelijk moest toezien dat de dingen niet de door hem gewenste loop namen. De reconstructie van de nacht van woensdag op donderdag doet toch vermoeden dat hij meteen na het plassen om ± 3 uur is gestorven en zelf de houding heeft ingenomen waarin hij nu in de kist ligt. Dokter Holtrop zei vanmiddag nog eens: hartzwakte.
Moeder is heel beheerst, heeft het haar netjes in permanent (zoals Vader het zo graag gezien zou hebben). Ze huilt (nog) niet veel en praat bijna onophoudelijk tegen iedereen over goede en kwade dagen. Ze benadrukt veel verschillen tussen haar en Vader. Hopelijk houdt zij het in haar eentje nog een tijdje vol. De schriftelijke reacties zijn hartverwarmend, o.a. van pater van Kilsdonk. Veel mensen zeggen vader nog pas gesproken te hebben. 