# 0912 zaterdag 12 september 1987
Geen nieuws vandaag. Of het moest zijn dat Cathrien voor ‘t eerst burgemeester Van Thijn heeft gezien, in vol ornaat. ‘t Maakte niet veel indruk op haar. Cathrien roept regelmatig: “Ik doe het wel, zelf!”, ook als de handeling waarom het gaat nog boven haar macht gaat.
Ik kan slecht tegen moeheid. Wordt er zeer gedeprimeerd onder. Mis houvast in zo’n situatie. Er moet iets op te vinden zijn. Cathrien zei vanmiddag uit zichzelf aan tafel: “We moeten nog bidden”, en begon meteen met gevouwen handen en ogen dicht te prevelen.
Diverse buitenlandse opiniebladen (o.a. The Economist en Der Spiegel) hebben een nummer aan Nederland gewijd. De verloedering van Amsterdam bleek een terugkerend thema. Er lijken me veel redenen aanwezig om er iets aan te doen. Uiteraard is het niet een op zichzelf staand probleem. Algemeen: te weinig overheidsgeld beschikbaar voor mensen met lage inkomens, voor politie, voor gemeenschapsvoorzieningen, etc. Vergelijkbare situaties zullen zich ongetwijfeld in Berlijn en Londen voordoen. Maar toch: er moet dringend iets aan gebeuren. Vanavond een belangrijk stuk van het taalprogramma overgezet. Italiaans leren op de Olimarck! 