# 0824 maandag 24 augustus 1987
Eerste werkdag na de vakantie vanochtend begonnen met een gesprek met Andries Sanders. De gebeurtenissen voltrekken zich in de lijn der verwachtingen. Sanders start eigen onderzoekslijn en wenst daarvoor 2 vaste medewerkers + Paul Keuss. Ik heb hem krachtig gesteund in dat streven. Als het lukt zijn we twee man rijker. Als het niet lukt zijn we van Sanders af. ‘t Was een goed gesprek waarin voor het eerst (waar ik bij was) inhoudelijk werd gepraat. Sanders neemt je beet maar met open vizier zoals hij zelf beweert. Jan de Wit was niet tevreden met het resultaat. ‘t Zal mij benieuwen of hij nog een tegenactie onderneemt. Vanmiddag met de lui van het proefstation overlegd. Die Elize te Woerd is inderdaad een moeilijke tante. Sipkes intuïtie was correct. Uiteindelijk nog 2 uur zelf gewerkt + een uur vanavond. Een “goede” dag. Cathrien en Sara lagen elk heerlijk te slapen. Sara slaapt door van 8.30 ‘s avonds tot 6 uur ‘s ochtends! Toen ik thuiskwam bakte Cathrien een pannekoekje op haar fornuis. Ze zorgt ervoor dat je een bord, een beker, en mes, vork en lepel krijgt. Wat kan ze praten. Ze is de afgelopen maand enorm ontwikkeld en lijkt ook weer te groeien. Nu in bad en naar bed.
   
Brief aan Tjeerd afmaken! Lied J & J en Geert en Linda! 