# 1005 maandag 5 oktober 1987
Sara is ziek. Ze heeft sinds gisterochtend 38.5 koorts. Ze drinkt goed, slaapt redelijk en huilt tussendoor. Misschien heeft ze oorpijn. Moeilijk na te gaan. We hebben haar nu een finimal-tabletje gegeven. Je bent het helemaal niet van haar gewend. Hopelijk kikkert ze gauw weer op. Cathrien wordt opeens een stuk wijsneuziger. Ik zei gisteren bij het slapen gaan: Je bent toch papa’s grote meid! Waarop Cathrien: en Jaapje is Bartie’s grote meid. Als dat geen analogieredenering is! Ze heeft ook een nieuw woord voor ochtendjas bedacht: handdoekjas. Ze is zeer in haar sas met haar kamertje beneden.
Gisteravond moeder gebeld. Ze praat druk maar zegt dat ze zich wel moe van binnen voelt. Ze bouwt snel spanning op. Als ze ‘s nachts wakker ligt gaat ze tegen vaders foto praten die naast haar op het nachtkastje staat. Ze wil in huis het nodige veranderen. T.V. naar de voorkamer. Tafel in achterkamer en meubels eruit. Verder om huis wat bomen weg, mede ten gerief van de buren. Nu begint voor haar de moeilijke tijd en is het een kwestie van erop of eronder. Ik verwacht erop. Als ze haar zenuwen tenminste de baas kan blijven. Er zullen nog meer moeilijke momenten komen. Oom Wim ernstig ziek, tante Janny met een kwetsbaar hart, etc. 