# 0101 donderdag 1 januari 1987
[Een jaar geleden sinds de vorige notitie. Er is veel gebeurd] 
Gister en vannacht weer eens ouderwets oud en nieuw gevierd bij de fam. Thijs in Odijk. Naast de fam. Thijs aanwezig: Dirk, Elzemien + Djoeke en Josje, en Gert. Spelletjes: sjoelen, scrabble, klaverjas, woordenboek. Op aandringen van Annet goede voornemens genoteerd. Alle briefjes in een pot en voorgelezen.
Dirk: nooit meer slapen
Elzemien: meer orde en rust verspreiden
Gert: eindelijk de auto eens wassen
Wim: minder lezen en grondiger lezen
Annet: Doorroken
Anne-Carien: minder kattig, minder precies
Ik: tevreden zijn.
Cathrien vermaakte zich uitstekend temidden van de kinderen. Vooral met Jan Thijs kon ze het goed vinden. Dansen en springen op de bank sprak haar zeer aan. Ze wilde het later in haar eentje nog een keer overdoen en begon bedrijvig met de kussens te zeulen tot ze er op een gegeven moment bijna onder bedolven raakte. Maar aan tafel zitten en naar de andere kinderen kijken vond ze al een groot genoegen.
Cathrien leert er op het ogenblik veel woordjes bij: trekken, hebben, "Cathrien" op de vraag: "Hoe heet je?". Vanmiddag heeft ze voor het eerst teruggepraat door de telefoon. Ze keek heel verbaasd toen ze haar naam door vader in Ermelo hoorde uitspreken. Ze legde de hoorn over haar schouder en begon terug te keuvelen, hetgeen in Ermelo werd ontvangen.
Nog enkele goede voornemens: een beetje onafhankelijk worden, in dit dagboek schrijven, beter opstaan (en vaker), etc. Anne-Carien begint enigszins uit te dijen, gewicht nu 67kg. 17 is de dag waarnaar we met spanning uitkijken.