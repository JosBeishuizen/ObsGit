# 0816 zondag 16 augustus 1987
Het aangekondigde mooie weer was er vanochtend nog niet: voor het eerst regen zodat we niet gingen fietsen maar per auto naar Saasveld vertrokken. Daar een kleine rondwandeling gemaakt. Cathrien begroet al het vee in de omgeving. Ze heeft met name een zwak voor varkens. Na Saasveld een kopje koffie met krentewegge in Het Stift Weerselo gedronken en weer naar huis. Na de siÃ«sta een fietstocht naar de watermolens bij Hezingen. Ze werkten geen van beide. Erg mooi hoog en laag gebied daar. De zon begon te schijnen en het werd opeens warm zomerweer. Thuis in de tuin gegeten. Anne's vakantieideaal, alles buiten doen, komt dichterbij. Vanavond Christie uitgelezen, een stukje voor Guus en Els gemaakt en aan een brief voor Tjeerd en Kathleen geschreven. Cathrien en Sara waren vandaag heel goed te pas. Sara lacht heel veel. Vanmiddag op tafel in het wipstoeltje zat ze steeds tegen de lamp boven de tafel te lachen. Cathrien kan zelf "poesje-mauw" (bandje met kinderliedjes) aanzetten. Ze is verder heel druk met Mina: Mina in het fietsstoeltje, Mina op de pot, Mina eten, etc. Naar bed gaan levert na de crisis van vorige week geen problemen op.  