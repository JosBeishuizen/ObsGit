# 0718 zaterdag 18 juli 1987
Eens zien of het lukt om op zaterdagavond wat op te schrijven. Deze week werd Sara vijf weken oud. Met haar donkere kijkers lijkt ze al heel veel in zich op te nemen. Ze volgt met haar ogen bewegende objecten. Ze kan haar hoofdje al flink oprichten en van de ene kant naar de andere kant draaien, zowel als ze op haar buik ligt als wanneer ze op haar rug ligt. De eerste tijd ken je elkaar nog niet zo goed, die ervaring had ik met Cathrien ook. Wat voor meisje is Sara? Ze is erg zoet maar kan ook heel driftig huilen. In het ziekenhuis sliep ze heel rustig, ook door allerlei bezoek heen. Nu valt soms moeilijk in slaap (zoals op dit moment). Het schema van voedingen (6 uur, 11 uur, 3 uur, 8 uur, 12 uur) zit er nog niet helemaal in. Het is de bekende gewenningsperiode die we ook met Cathrien meegemaakt hebben. O ja: Sara lacht al steeds meer, nog een beetje onbeholpen, maar heel aandoenlijk. 
De afgelopen weken waren pittig. Anne's herstel vordert langzaam, met de nodige tegenslagen: twee keer borstontsteking, en veel gedoe rond het stoppen met borstvoeding. Zaterdagavond stak de mastitis opnieuw de kop op. Ik halsoverkop naar het OLVG om van Ineke Smalbraak een recept voor antibiotica te halen. Anne met 39 zoveel in bed. Teleurstelling. Overigens zat ik in het ziekenhuis te wachten in de wachtruimte van de kraamafdeling waar enkele vrouwen zaten te praten die al weken lang in het ziekenhuis lagen in verband met complicaties tijdens de zwangerschap. Dat (en veel andere narigheid) is ons gelukkig bespaard gebleven. Hoe dan ook: tijdens mijn 14 dagen verlof (van 28 juni tot 11 juli) was ik druk in weer als huisman. 's Ochtends om 6 uur 15 op, Cathrien losmaken uit haar de dwangbuis (slaapzak omgekeerd, met dekenklemmen aan het voeteneind vastgemaakt in verband met Cathrien's vroege ontwaken en uit bed klimmen), strijken tot ± kwart voor 7, Cathrien aankleden, zelf aankleden, ontbijt klaarmaken, kopje thee met beschuit voor Anne, ontbijten zodat we met dit onderdeel om ± 9 uur klaar zijn. Dan komt Gerrie die nog een kopje thee mee drinkt en Cathrien onder haar hoede neemt. Was in de machine, was ophangen, afhalen opvouwen. Boodschappen doen. Tijdens Cathrien's middagslaapje ook even een short nap. Eventueel vast beginnen met eten koken, anders is er geen tijd om met Cathrien nog even de de deur uit te gaan. Met het mooie weer van de laatste weken is de zandbak in het Vondelpark of zijn de ijsberen in Artis gewilde bestemmingen. Het is zaak om op tijd terug te zijn. Om 5 uur breekt het spitsuur aan. Eten koken voor Cathrien, koken voor ons zelf, Cathrien eten geven, Cathrien in bad en bed, zelf eten, afwassen, opruimen en koffie zetten. Meestal is het half 10 voor we aan de koffie toe zijn. Het is een ieder geval een goede ontbreking van het dagelijks werk. Het eist al je aandacht op, net zoiets als zeilen of berg beklimmen. Volgens Anne heb ik de prijs voor de "huisman van het jaar" verdiend.