# 1110 dinsdag 10 november 1987
Ulli, Paul Grossman en Noah een nachtje te logeren, op doorreis naar Amerika en Hawaiï. 23 december terug. Wat een spannend vooruitzicht. Opvallend zoals Ulli en Paul elk vanuit hun eigen taal en cultuur met Noah omgaan. Toen Noah, samen met Cathrien in bad, een beetje boven zijn theewater raakte, begon Ulli in het Duits te sussen terwijl Paul hem toeriep: He big boy, take it easy! Cathrien keek vrij onderzoekend naar Noah’s piemeltje maar zei niets. Je zag haar denken. Benieuwd wanneer ze erover begint. Cathrien vanavond in bed, toen ik zei dat Noah morgen in het vliegtuig ging: “Gaat hij dan naar Nieuw Zeeland?” Ben toch een paar opmerkelijke uitspraken van Cathrien vergeten. Meteen noteren. Sara geniet van haar vijfde en laatste fles. Ze is ‘s ochtends het vrolijkst. Een ochtendmens? Ze moet eigenlijk rond zes uur naar bed maar protesteert dan steeds hevig. Kan geweldig verontwaardigd huilen. Neem je haar op de arm, dan lacht ze meteen weer. Kleine komediant. Subsidieaanvraag met Meindert op losse schroeven. Hij wil nog een jaar wachten. Sipke (terug!) ziet meer in nader onderzoek naar proceduralisatie. 