# 1201 dinsdag 1 december 1987
Het lukt nog steeds niet om het ½10 systeem aan te houden. Vanavond werk gedaan dat vandaag klaar had moeten zijn. A.C. is naar vrouwen-praatgroepje. Even wat over Cathrien. Je hoort haar vaak experimenteren met als…dan… zinnen. “Als ik moet plassen, dan moet ik plassen”. Verder oefent ze met voorzetsels: Als je zegt: “Dat mag niet!”, dan reageert ze vak met “Van?”. Ze bedoelt: van wie mag het niet? Of “Ik ga naar de film”. Reactie: “Met?”. Vanavond lag de kaart van Den Haag op de grond. Ik zei: “Eh …, hier woont Guus”. Cathrien meteen op precies dezelfde toon: “Eh …, hier woont mama, hier is Deventer, hier woont oma, (wijzend op Voorschoten in de hoek) hier woont opa, dood is”. Ik wees het Huis ten Bosch aan met de mededeling: “Hier woont de koningin”. Reactie: “Van?”. Ik: “Van ons allemaal”. Cathrien: “Gaat ze Sneeuwwitje doodmaken?”. “Nee, ze is lief, ze lacht steeds”. “Gaat de jager Sneeuwwitje wel een beetje doodmaken?”. Ze noemt zichzelf steeds vaken Cathrien, met de nadruk op Ca. 