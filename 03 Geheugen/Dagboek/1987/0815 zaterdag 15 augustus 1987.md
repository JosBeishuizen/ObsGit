# 0815 zaterdag 15 augustus 1987
Vandaag een rustige dag. Vanochtend Sara in bad gedaan terwijl Anne en Cathrien in het dorp boodschappen deden, tompoezen en forellen. Pa en ma arriveerden na tienen. We konden buiten in de zon koffie drinken. Pa had in zijn broekzak een zalfpotje met wybertjes. Cathrien zei tegen mij: papa wil wel een wybertje? Kennelijk met de bedoeling om mij ertoe te brengen aan pa om het zalfpotje te vragen. Naar bed brengen ging goed. Vanmiddag nog even naar 't dorp om een sigaartje te kopen. We zouden daarna nog naar de watermolen fietsen, maar net van huis kreeg ik een stok tussen de spaken waarna Sara en ik bijna over het stuur doken. Omdat Sara nogal huilde zijn we terug gegaan om te kijken of ze zich niet had bezeerd. Viel gelukkig mee. Uiteindelijk een wandeling over de Springendalweg gemaakt. Cathrien wijst steeds het "plastic" aan over de voorraden ingekuild gras. Vanavond was Cathrien wat dwars bij het eten, wilde extra jus, etc. Is inderdaad moeilijk om dan je goede humeur te bewaren. Systeem van Jan en Janny van "op de trap zitten en terugkomen als het over is" lijkt nog niet zo gek.  