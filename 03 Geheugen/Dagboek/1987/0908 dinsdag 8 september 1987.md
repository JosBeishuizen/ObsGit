# 0908 dinsdag 8 september 1987
Nog iets geleerd vandaag? De verhouding tussen werk en thuis blijft een probleem, dat is me nu wel duidelijk geworden. Eigenlijk wil ik 40 uur/week op de VU aanwezig zijn. Niet echt structureel wegblijven. Vind het werk belangrijk en wil er met enthousiasme mee bezig zijn. Tegelijk is gezin belangrijk. Wil goede band met Sara krijgen, Cathrien supporten evenals Anne. Een beetje inspiratie geven. Moeilijk te combineren zeker als de vrijdagmiddag opgeofferd moet worden. Ook moeilijk bespreekbaar. Ik heb de argumenten nog niet op een rijtje.
Verder vanavond bij de balletvoorstelling onder de indruk geraakt van de zelfbeheersing van Clint Farha. Elke beweging met zorg gemaakt. Zeer sierlijk geïnspireerd. Gaat ongetwijfeld een lange periode van training aan vooraf. Een talent om zo in de beweging op te gaan.
Vanmiddag in subsidie-aanvragen voor Psychon voor het eerst Sanders’ cognitief-energetisch model tegengekomen. Moet er meer over aan de weet komen. Morgen een pittige dag. Onderzoeksstramien voor de onderzoekskern rond krijgen. Zal moeizame discussie worden. Kom op, doorgaan! 