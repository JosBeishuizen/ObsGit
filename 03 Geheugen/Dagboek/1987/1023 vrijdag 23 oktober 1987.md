# 1023 vrijdag 23 oktober 1987
“Bewust leven”, zoals de AIDS-lijder IJsbrand Galama vanavond voor de tv meedeelde, “dat doe ik nu meer dan vroeger. Geen tijd verlummelen”. 100% waar. Het kost wel veel zelfbeheersing, of zelfbewustzijn? In ieder geval uitgaan van de zinvolheid van je eigen bestaan. Waarom houdt de gereformeerde traditie daar niet van? Werken gereformeerden alleen maar hard uit schuldgevoel? Of uit angst voor het oordeel van God? Wat is eigenlijk zelfbewustzijn? Galama wees op de dingen die hij tot stand had gebracht, op de betekenis die hij voor zijn vrienden had. Dat is inderdaad een goede definitie. Dingen maken, iets betekenen voor je naasten. Kon ik Harry maar iets van deze dingen overbrengen. Hij is zo in zichzelf gekeerd. Wat ik hem aan het verstand zou willen brengen is dat hij nu eens afstand van zichzelf zou moeten nemen. Uit zichzelf treden. Zoals hij nu is lijkt hij betrekkelijk ongenietbaar. Het is des te verbazingwekkender dat niet Nel maar hijzelf de stap naar een scheiding heeft gezet. Hij realiseert zich volstrekt niet wat voor een uitzichtloze toekomst hem te wachten staat, zeker als hij blijft zoals hij nu is.
Morgen naar moeder. Cathrien voor het eerst in Ermelo sinds vader is overleden. Harry is daar ook. 