# 0825 dinsdag 25 augustus 1987
Er bestaat maar één manier van werken: met vertrouwen in jezelf en de omgeving.
  
“Ver weg van U
is het geen leven,
U ontrouw zijn
is niemand zijn.”
  
Als je iets moeilijks doen moet, waarom zou je er dan niet enthousiast tegenaan gaan. Gebeuren moet het toch. Met een gedeprimeerde stemming gaat het gewoon veel moeilijker. Kom op, doorgaan. Laat je niet door kritiek uit het veld slaan. Blijf op je post. Kritiek van verwanten is nooit bedoeld om je persoon te ondermijnen. Vat het dan ook niet zo op. Welke wapenrusting vormt afdoende bescherming? Volgens Paulus is het de liefde, het vertrouwen in jezelf en je omgeving. Dat moet een plaats krijgen in je “read-only memory”. Het mag door niets en niemand uitgewist worden. Volgens mij beschikken mensen niet over een ROM-geheugen, ik althans niet. Ik zoek steeds naar dekking. Waar waar waar?
  
Gisteravond laat ruzie gekregen met Anne. Na haar driemaal “Je moet erom denken …”. Ik vond dat het moment van ontspanning voor het slapen gaan was aangebroken, zij niet. “Een beetje submanisch” (Dreesmann) blijven tot je elkaar welterusten gezegd hebt? Zodra de wekker gaat uit bed springen? Misschien is dat een betere bescherming. Kom op, doorgaan.  