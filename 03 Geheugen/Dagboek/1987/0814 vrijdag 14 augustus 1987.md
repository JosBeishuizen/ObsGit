# 0814 vrijdag 14 augustus 1987
Vannacht begon Sara om 3 uur al te spoken. Ze heeft ons geruime tijd bezig gehouden. Vanochtend vrij laat ontbeten en na enkele huishoudelijke activiteiten om ½ 11 op de fiets. De bedoeling was een rondtochtje rond Vasse. We zagen een paddestoel met "Weerselo 8.4 km" erop en besloten te kijken hoever we zouden komen. We hebben het gehaald en waren om kwart voor een weer thuis. 't Vergde wel veel van Anne's krachten en ook Sara was af en toe wat huilerig. Misschien zijn 2 fietstochtjes voor haar toch te vermoeiend. We maken er één per dag van. Cathrien was heel lief onderweg. Ze wilde echter niet gaan slapen. We kregen ruzie over de beste aanpak. Uiteindelijk ben ik met Cathrien een eindje gaan rijden. Ze viel vrijwel meteen in slaap. Teruggekomen hebben we bosbessen gezocht. Gevieren daarna naar O. voor boodschappen. Anne vindt dat ik me niet erg ontspan, op 't randje van overspannen, etc. Toch vind ik het tot nu toe heerlijk hier in 't bos. Wat is er mis?  