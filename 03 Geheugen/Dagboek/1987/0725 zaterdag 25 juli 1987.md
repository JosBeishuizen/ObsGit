# 0725 zaterdag 25 juli 1987
Vanavond voor de t.v. zitten slapen, om half 10 in bad, om half 11 Sara de fles gegeven. Toen ik vanavond Cathrien aan het uitkleden was om in bad te gaan begon Sara te huilen. Ik zei tegen Cathrien: Sara is haar speentje kwijt, wil jij hem erin stoppen? Cathrien zei meteen ja en voegde eraan toe: dan moet wel even de stoel naast de wieg. Zo gezegd, zo gedaan. Cathrien duwde heel handig het speentje erin en draafde terug naar de badkamer. Ze was nog maar net terug of Sara begon weer te huilen. Cathrien meteen rechtsomkeert. Dit herhaalde zich nog een keer of 4 tot ik Sara maar even in ons bed heb gelegd. Cathrien vindt het ontzettend leuk om zo met haar zus om te klungelen.
Sara vanochtend voor het eerst gemasseerd. Borst en buik vond ze niet zeer aangenaam maar armen, benen en rug wel. Daarna wegen (4300 gram) en in bad. Ze was heel rustig in bad. Vervolgens de fles leeggedronken en om half 11 in bed. 't Nieuwe schema bevalt haar kennelijk goed: 6/7 -10-12/1 -4 -7/8-11. Ze heeft goed geslapen vandaag. Hopelijk slaapt ze vannacht door.
Een wonder zo snel Anne vanaf dinsdag is opgeknapt. Ze is opeens veel opgewekter en kan veel meer aan. Een hele opluchting. Nu de wond nog dicht. 