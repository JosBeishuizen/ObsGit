# 0823 zondag 23 augustus 1987
Half 10 ‘s avonds. Sara en Cathrien liggen weer tevreden en voldaan in hun eigen bedjes. De logeerpartij is goed gegaan. Sara heeft gisternacht zelfs doorgeslapen van 8 uur ‘s avonds tot 6.15 uur de volgende ochtend. Ze moest net even brullen toe ze in de wieg lag. Het speeldoosje van moeder kalmeerde haar. Ik liet haar net bij het uitpakken uit de bak vallen, had opeens maar een hengsel in de hand. Flinke schrik maar gelukkig niets bezeerd. Onderweg tijdens een wolkbreuk bijna in een kettingbotsing beland. Zat wel even te trillen achter het stuur. 
  
De 14-daagse vakantie in Ootmarsum was al met al een groot succes. De boslucht, de mooie omgeving, het fietsen, het gezellige huisje. Ook het feit dat Cathrien en Anne er zo van genoten. Cathrien kon heerlijk buiten spelen en heeft veel geleerd: koeien, paarden, varkens, tractors, bosbessen, bramen, klompen, modder. Wat kan Cathrien met modder spelen. Vrijdagochtend toen het zo warm was veranderde het badje snel in een zwarte modderpoel terwijl Cathrien steeds opnieuw moddertaart maakte. Ook Sara is in de vakantie veel meer mens geworden, een ongecompliceerde schat die veel kan lachen en driftig kan brullen en er steeds graag bij wil blijven. Ook Gerry’s komst twee maal was reuze gezellig. We konden een paar keer met vader en moeder optrekken zodat zij de gelegenheid hadden om met hun jongste kleindochter kennis te maken. Cathriens oordeel over bier, “lekker pittig”, maakte vader steeds weer aan het lachen. Ik vond de kennismaking met De Wiemsel ook interessant, wat een luxe-paradijsje. Het is echt iets van deze tijd, die luxe vakantieoorden, die ondanks hun hoge prijs veel mensen trekken. Een soort elitair escapisme. Het trekt mij niet. Geen kwestie van calvinistische zuinigheid. Mijn probleem is dat dit soort vakantieoorden vrij los van hun omgeving staan: ze zouden ook in Broek op Langedijk of Ter Apel kunnen staan.
  
Voor mezelf was de vakantie ook een leerschool. Achter de vakantieziekte zat meer: een zekere krampachtigheid en zwaartillendheid. In een psalm staat: hij geeft het zijn geliefden in de slaap. De betekenis van deze boodschap wil niet goed tot mij doordringen. Toch is zo’n vakantie onmisbaar omdat je een breuk forceert. Je dwingt jezelf los te komen. Anne ziet dat beter dan ikzelf. In ieder geval sta ik nu weer fris tegenover m’n omgeving: Anne, Sara en Cathrien, de familie, de vrienden, het werk. Ik heb er weer veel zin in. 