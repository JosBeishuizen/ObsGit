# 0828 vrijdag 28 augustus 1987
Het boek vordert. Leen heeft gelukkig weinig commentaar bij mijn hoofdstuk. Hans komt pas maandagochtend! Met Kitty geluncht. Ze ziet er een stuk beter uit. Meldde dat ze aan de Bijbel begonnen was! Als je probeert onder woorden te brengen wat je zelf in de zaak aanspreekt blijf je gewoonlijk in gebrabbel steken. Vanavond met zijn allen naar Deventer afgereisd. Gelukkig was iedereen goed te pas. Behalve Guus (honeymoon) heb ik iedereen deze week goed gesproken. Ze hebben er allemaal weer zin in. Met Geert en Linda, Richard, Anne, Ton en Ina nog even een biertje gedronken bij wijze van bachelor’s party. Vooral met Ton gesproken over zijn toekomst. Hij heeft het in Thailand er naar zijn zin gehad. In zijn vak heb je in zo’n land veel meer vrijheid om zelfstandig een project uit te voeren dan bij ons in het drukke westen met alle regels en bepalingen. Ton kan misschien in het kader van zijn scriptie nog een klus opknappen bij Euroconsult, het bedrijf waar hij ook in Thailand heeft gewerkt. Luchtkartering en computers. Op die manier kan hij bij dat bedrijf misschien een voet tussen de deur houden. Te weinig met Geert en Linda gesproken.   