# 0913 zondag 13 september 1987
Eerste dienst van de studentenekklesia. Cathrien en ik samen erheen. Cathrien wilde wel in het “schooltje” en slikte na enig inpraten haar tranen weg. Omdat we wat laat arriveerden was er geen plaats meer beschikbaar bij de zijdeur. Huub nam me mee naar de voorste rij waar ik met angst en beven afwachtte. En jawel hoor, al spoedig verried een luid gehuil op de gang Cathrien’s gemoedstoestand. Hij opent de mond van weerloze kinderen, zei Huub later. Door mijn plaats op de voorste rij kon ik niet zo snel te hulp schieten. Op een zeker moment verscheen Jaap Malkus met Cathrien op de arm in de kerk. Ik erheen en Cathrien overgenomen. Samen naar de gaanderij waar we Huubs preek aangehoord hebben. Cathrien kan niet echt zachtjes praten. Als je maar gedurig op haar in blijft fluisteren houdt ze redelijk haar mond. Kreten als “duim” en “pink” zijn niet te vermijden. Uiteindelijk hebben we de hele dienst uitgezeten. Cathrien kreeg voor het eerst een stukje brood bij de communie. Zij is wel gevoelig voor een beetje symboliek.
Vanmiddag het feest van John en Katy. Anne-Carien en Cathrien zijn er naartoe geweest, terwijl ik koortsachtig het programma om Italiaanse woordjes te leren op de Olimarck probeerde te krijgen (gelukt). Vanavond gegeten bij Ulli en Paul Grossmann. 