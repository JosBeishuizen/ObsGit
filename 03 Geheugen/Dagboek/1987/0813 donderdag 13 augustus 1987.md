# 0813 donderdag 13 augustus 1987
Vakantie is zoiets als tot stilstand komen. Na de onrust van de vakantieziekte nu het gevoel dat je steeds luier wordt, zonder wroeging. Vanochtend op de Siepelmarkt gekocht: paar laarzen, paar klompjes, 2 puzzels, boekje van A. Christie. Verder heeft Cathrien een stoelenmatter, mandenmaker, spinster, bakker, wever, etc., aan het werk gezien. Vanmiddag tijdens de siësta nog even gefietst (Gerry was er nog) en een nieuw mooi smokkelpaadje naar Duitsland ontdekt. Om ± 3 uur kwamen Jozien, Tertius en de kinderen. Het bos verkeerde volgens Tertius in slechte staat. Zure regen, invloed van het Ruhrgebied. Hij ziet de wereld snel op haar eind afstevenen. 1988 wordt volgens hem het beslissende jaar. De weerstand neemt af: AIDS, gat in ozonlaag, zure regen, etc. Dit soort profetieën zijn moeilijk te weerleggen, maar ook niet echt inzicht verruimend. Vanavond Gerry naar de trein gebracht. Was erg gezellig. Een wonder dat het zo goed gaat. Cathrien speelt daarin een belangrijke rol. Ze is dol op Gerry. Nu stortregent het. Echt leesweer.  