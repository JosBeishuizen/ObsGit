# 0728 dinsdag 28 juli 1987
- [x] 8.10: aan het werk!
- [x] S.S.E.: Heytel 256940
- [x] Ter Linden en Heyer 262827
- [x] Martien
- [x] Frank
- [x] convocaat
Middernacht, Sara ligt net in bed, nog wat pruttelend. Ze vindt het niet leuk dat het licht al uit is. Wil graag nog een beetje rondkijken. Ze lacht enorm veel op 't ogenblik. 8.15: klaar om te beginnen met werken!
23.30 Het zit erop voor vandaag. Aan alle lopende zaken een uurtje gewerkt. Geeft je het gevoel veel gedaan te hebben. Hopelijk kan ik dit systeem de komende 14 dagen volhouden. Dan krijgen we het werk redelijk gedaan. Nog steeds veel moeite met het commentaar van Koops. Wat schrijft die man agressief! "Dit kan zo niet", etc. Oude schoolmeester als ik mij niet vergis. Probeer er het beste van te maken. Cathrien was vanmiddag enorm met Sara in de weer toen die in het wipstoeltje lag. Steeds de omslagdoek verleggen, over de beentjes, capuchon over het hoofd, speentje in de mond. Ze ging steeds op 't voeteneind zitten, zou het liefste bovenop Sara gaan liggen. Zeer enthousiast Wilde niet dat ik Sara op een gegeven moment in bed ging leggen. Saar liet het zich allemaal welgevallen. Vandaag overdag erg rustig, vanavond spoken. Ben benieuwd hoe het vannacht gaat. Afgelopen nacht om 4 uur wakker en de fles gegeven.
Sara begint zich steeds beter op haar gemak te voelen. Anne vanavond naar de film! De nieuwe James Bond, samen met de fam. Klein. Ze knapt wonderbaarlijk snel op. Cathrien raakte vanmiddag geheel boven haar theewater toen ze Sara het speentje in mond mocht duwen terwijl Sara in het wipstoeltje lag. Vanavond was Bastiaans weer op t.v. Je zag een "sessie" met een "getraumatiseerde vrouw van ong. 52 jaar die een flinke dosis LSD kreeg. Ze werd erg angstig, probeerde af en toe haar hoofd op de schoot van een helpster te leggen maar kroop even later weer onrustig rond. Haar gedrag was heel goed invoelbaar. 't Leek alsof ze haar positieven niet helemaal kwijt was. Geen spoor van emotionele doorbraak o.i.d. Bastiaans benadrukte dat door angst gekwelde mensen gewoon liefde en warmte nodig hebben en dat therapeuten zonder een warm hart niet deugen. Daarin heeft hij gelijk lijkt me.