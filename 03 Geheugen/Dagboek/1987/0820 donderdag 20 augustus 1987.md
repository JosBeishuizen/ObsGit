# 0820 donderdag 20 augustus 1987
De dag begon met een fles voor Sara om ± kwart voor zes. Na ‘t ontbijt zorgde Gerry voor Saar en gingen Anne, Cathrien en ik fietsen. Onderweg kwamen we overvolle braamstruiken tegen. Cathrien bleek een fanatiek plukster en dreigde af en toe in de struiken te vallen. Na een snelle kop koffie naar het dorp waar vader en moeder op de Siepelmarkt stonden te wachten. Weer een paar mooie puzzels voor Cathrien gekocht. Moeder trakteerde op een pannekoek, door C. met smaak verorberd. De bejaarde ober wist allerlei details over De Wiemsel, de prijzen, de gasten, de eigenaar.
Vanmiddag met Saar in bed de siësta doorgebracht. Daarna heerlijk in de zon zitten lezen terwijl Anne, Gerry en de kinderen aan de wandel gingen. Vanwege het mooie weer kon Cathrien buiten in bad. Na de maaltijd de kinderen in bed gestopt en naar De Wiemsel voor een smakelijk en gezellig diner met vader en moeder.
Sara houdt zich niet aan het stereotype patroon van baby’s tot drie maanden: ze slaapt weinig en ze communiceert veel: “praten”, lachen, driftig schreeuwen. Vanmiddag speelde ze voor het eerst en meteen heel enthousiast met de balletjes van Jozien.  