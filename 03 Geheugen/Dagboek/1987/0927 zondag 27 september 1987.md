# 0927 zondag 27 september 1987
De doop van Sara. Je voelt vaders afwezigheid heel sterk op zo’n dag. Huub Oosterhuis noemde vaders naam in zijn openingswoord. Het lied “Zij die stom zijn …” kon ik niet helemaal meezingen. De toespraak was heel mooi, om van buiten te leren. Ik weet dat dit mijn plaats is, de inspiratiebron waaruit ik wil putten. Hoe eenzijdig of eenkennig moet je daarin zijn/worden? Sara zag er prachtig uit in de doopjurk. Ze keek helder rond en huilde niet. Iedereen was er, behalve Harry. Verder ook Elzemien en Josien, en Herman Holtmaat! Het kinderkoortje zong heel enthousiast. Al met al een hartverwarmende dienst. Huub hield Sara na het dopen hoog in de lucht, een prachtig gebaar. Cathrien kon het allemaal goed volgen, mede dankzij Gerry’s aanwezigheid. Vanmiddag een gezellige bijeenkomst. Moeder dwingt nog steeds ieders respect af. De familie vertrok weer snel. Titia en Jan Willem moesten nog naar een zuster van T. Met de Van Remmens en Florence en Alfred en Huub nog even doorgepraat. Moeder was even aangedaan, misschien door de video van Janny’s feest, of omdat ze vaders zegelring aan Tammo gaf. Volhouden! 