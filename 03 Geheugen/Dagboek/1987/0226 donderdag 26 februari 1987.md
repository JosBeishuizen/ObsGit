# 0226 donderdag 26 februari 1987
18.00 uur. Het lukt nog steeds niet goed om de routine van het schrijven in dit dagboek er goed in te krijgen. Hier in IsraÃ«l gebeuren zoveel bijzondere dingen dat enkele notities onmisbaar zijn om het geheugen te ondersteunen. De gids die ons maandagavond rondleidde door Jaffa maakte allerlei bijzondere opmerkingen. Bijv.: wie bang is heeft geen geloof. Wie geloof heeft is niet bang. Kan op deze uitspraak geen nieuwe psychotherapeutische school worden gebouwd? Het is een heel bijzondere ervaring om met de Israeli's om te gaan. Gisteravond in het huis van Tamar en Shlomo Globerson een gesprek met Gavriel Salomon, een zeer levendig en uitdagend spreker. Zijn ouders komen uit Duitsland, zijn stamboom gaat terug tot de lijfsarts van Isabella van Aragon. Hij heeft veel belangstelling voor de Bijbel, het oude en nieuwe testament. Studeerde bij David Flusser. Ik vertelde dat wij ons erg druk maken over de relatie Jodendom-Christendom en dat volgens ons Jezus in de eerste plaats een Jood was die de Thora predikte. Salomon: toch was Jezus niet zomaar een Jood. Hij werd door de toenmalige Knesseth overgeleverd aan de Romeinse bezetters. Het is goed voorstelbaar dat Jezus'  optreden de Joodse leidslieden slecht uitkwam. Een veroordeelde uitleveren aan de Romeinse bezetter was echter absoluut ongehoord en uitgesloten, tenzij ... de hoogst mogelijke zonde was bedreven. Dat is: dat Jezus zichzelf de Messias noemde. Dat maakte hem, als hij dat inderdaad gedaan heeft, tot een afvallig Jood, ook in Salomons overtuiging. In dat geval zou hij terecht veroordeeld zijn. Op deze redenering kon ik weinig terugzeggen, behalve dat volgens mij uit de evangelieteksten niet volstrekt duidelijk is of Jezus dat inderdaad van zichzelf dacht. Verder vertelde Salomon nog dat hij als middelbare scholier vrijwillig had meegeholpen aan de archeologische opgravingen van Massada. Het bleek dat de beschrijving van Flavius Josephus van de burcht van Massada als blauwdruk kon worden gebruikt bij het uitgraven van de omhoog slingerende toegangsweg. De omschrijving kon op de voet worden gevolgd: zoveel stappen vooruit, een bocht naar rechts,, etc. Niet te geloven!