# 0120 dinsdag 20 januari 1987
Besteding van de tijd is een probleem. Omdat veel mensen iets van mij verwachten ben ik als een computer met teveel gebruikers: iedereen moet lang op de afhandeling van zijn zaken wachten en moppert tegen het apparaat: wat is-ie weer traag vandaag! Je krijgt zelf ook de indruk langzaam te zijn en iemand die zich niet aan zijn afspraken houdt. Ik weet eigenlijk niet hoe ik dit moet aanpakken en ben er bij tijd en wijl vrij gedeprimeerd onder. Het enige wat helpt is een zeer strakke en keiharde planning dagelijks. Ik ben daar niet zo slecht in. 's Ochtends tot half 11 proberen ongestoord te werken, als het moet in de bibliotheek. Van half 11 tot half 4 "stoorbaar": overleg, post, opruimen, brieven beantwoorden, etc. Van half 4 tot half 6 wederom ongestoord werken. Aan dit schema probeer ik me elke dag opnieuw te houden. De middagperiode van half 4 tot half 6 valt meestal in het water. Misschien moet ik dan juist ergens gaan zitten, waar ik onbereikbaar ben. Deze tijdsindeling brengt een zeker evenwicht tussen praten en geconcentreerd werken. Als dat evenwicht ontbreekt voel ik me dikwijls vrij ongelukkig als ik 's middags naar huis ga. Het moet kunnen, potverdrie!
Een andere kwestie, de Zaak. Zo noem ik dat dikwijls voor mezelf. Bij sommige bezigheden vraag ik me af: is dit in het belang van de Zaak? Voor de hand liggende voorbeelden: t.v. kijken, onbelangrijk gepraat, dingen lezen die niet echt belangrijk zijn, 's ochtends niet fris en vrolijk uit bed springen, teveel verwachten van je omgeving, je vrienden, maar ook van Anne-Carien, niet erg zelfstandig zijn, tobben, ontevreden zijn, oordelen, etc. etc. De Zaak heeft natuurlijk te maken met het Geloof, of hoe noem je zoiets vandaag de dag. Ik probeer 's ochtends en 's avonds een stukje uit de Bijbel te lezen, het Lukas-evangelie met toelichting van Niek Schuman, zeer de moeite waard. Ik doe dit omdat "men" beweert dat het lezen van de Bijbel "goed" is. Ik ervaar dat ook zo en steek er bijna altijd iets van op. Het brengt je ook in de juiste "mood", je ziet de Zaak duidelijk voor je.