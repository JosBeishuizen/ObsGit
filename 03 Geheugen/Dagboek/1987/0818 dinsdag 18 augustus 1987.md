# 0818 dinsdag 18 augustus 1987
Vanochtend in de stromende regen naar O. gefietst om o.a. pasfoto's te laten maken. Onderweg vroeg Cathrien opeens: "Wat gaan we doen?". Een veelbetekenende opmerking vond ik. Ze wordt zich steeds meer bewust van de situatie waarin ze zich bevindt. Wat je aan Sara opvalt is dat ze anders is dan Cathrien. Ze lacht veel meer, en slaapt volgens mij minder goed dan Cathrien. Waarop duidt dat? Vanmiddag tegen 4 uur hield het op met regenen. Met vader en moeder naar Weerselo vertrokken om daar het Stift te bekijken en een pannekoek te nuttigen. De meisjes gedroegen zich keurig. Sara kreeg van moeder de fles. Cathrien papte aan met de diensters en mocht mee naar de keuken. Vanavond Primo Levi uitgelezen. Indrukwekkend boek. Vooral het verhaal van zijn ontmoeting met Müller na de oorlog. Het boek geeft een beeld van een heel innemend mens, de schrijver, zonder uitgesproken overtuigingen of ideeën, maar wel gericht op de strijd tegen de materie zoals hij het zelf noemt. Behoort tot mijn top 10. Naast: Buddenbrooks, De laatste der rechtvaardigen, Oorlog en Vrede, The Sandcastle, The fixer, Sophie's Choice, Un Uomo, De Tijgerkat, Oblomov, Een dag uit het leven van Iwan Denisovitch, Terug tot Ina Damman, De Avonden, 100 jaar Eenzaamheid, De ondraaglijke lichtheid van het bestaan, Arnoni, Hadrianus' gedenkschriften.  