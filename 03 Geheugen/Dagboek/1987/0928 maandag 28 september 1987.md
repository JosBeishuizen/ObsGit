# 0928 maandag 28 september 1987
Vanavond Jan W & T te logeren, ze gaan morgen weer terug naar Auckland. Gespreksonderwerp, zoals steeds in deze dagen: vader. Dat vader vaak stond te juichen als je het goed deed en geen steun was als het slecht ging kon Jan W zich nog goed herinneren. Ik heb wat dat betreft minder de klappen van de zweep gevoeld. De Soestdijkse jaren waren misschien wel de beste. Zou moeder er ook zo over denken? Haar eerste nacht alleen thuis. Hoe zou het haar vergaan? Robert vervult JW en T met zorg. Hij kiest nog steeds niet voor een bepaalde loopbaan. Is bij z'n laatste baas met ruzie vertrokken. Toch goed om JW en T zo gesproken te hebben en van nabij gevoeld te hebben. Ze weten nog niet wat ze met Kerst doen. We zien wel. Vandaag op de VU overleg met proefstation, college vb en college geven. Vanmiddag op het Cals College. Emiels praatje was niet goed. Hij moet op dit punt meer begeleiding ontvangen. Al met al een leerzame dag. UZWUK: U ziet wat U krijgt. 