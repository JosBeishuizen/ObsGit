# 0628 maandag 28 juni 1993
9:25. Balkon Romai Hotel. Perfecte ochtend: half 7 opgestaan, \*-uur, half uur hard gelopen langs de Donau (prachtig fietspad, gedeeltelijk over lage dijk), gedoucht en rustig ontbeten. Daarbij nog een boeiende recensie van een onlangs vertaalde verhalenbundel van Primo Levi gelezen: homo faber sui: de mens is de maker van zichzelf. Elke dag moet opnieuw, van de grond af, opgebouwd worden. Ieder, die daarvoor zijn toevlucht tot iets of iemand anders neemt, komt in de problemen. God is wel je leidsman en lotgenoot, maar kan niet voor jou kiezen. Zo kun je ook zelf voor anderen (je kinderen) een leidsman en lotgenoot zijn maar ze moeten zelf kiezen en daartoe opgevoed worden. 