# 0814 zaterdag 14 augustus 1993
Tijd gaat veel te snel hier. Heb het gevoel stil te staan. Gister een conflict met Sara. Tijdens het vioolspelen gaf ik haar vrij intensief feedback over houding, klank, etc. Ze luisterde goed en het ging goed. Opeens legde ze de viool neer en liep beledigd weg. Ik riep haar terug om even te praten maar dat weigerde ze. Dat maakte mij ontzettend machteloos en kwaad. Heb vervolgens al het "gras" gemaaid, achter het huisje zand weggehaald en opzij tegen de betonnen fundering aangelegd en een helft van de bovenkant van de voorkant geschilderd.
Vandaag nieuwe verf halen en het schilderwerk afmaken.
Deze week veel regen gehad. Ik vind het niet erg: lezen! Schitterend Amerikaans boek gelezen: The Secret History van Donna Tartt. Groep van zes studenten op een elitair college in Vermont. Hebben als hoofdvak oude talen en krijgen met z'n zessen les van één docent, die ze vereren en als hun vader beschouwen. Ze proberen een dionysische orgie mee te maken, rennen 's nachts in lakens door het land van een boer. De boer houdt ze aan, één van hen slaat de boer neer en treft hem zo hard dat hij sterft. In grote consternatie naar huis. Twee van de zes zijn er niet bij: de ik-figuur die het verhaal vertelt en Bunny, een type à la Gerrit Kievit: veel branie en weinig diepgang. Deze Bunny ontdekt de geschiedenis en begint het groepje er zo mee te sarren dat het viertal besluit, dwz. vooral de dader Henry, om hem te doden. Dat gebeurt: ze gooien hem op een zondagmiddag in het bos in een ravijn. Nadat zijn vermissing is vastgesteld volgt een grootscheepse en zeer spannende zoekactie. Het lichaam wordt gevonden. Men houdt het op een hiker's accident. De begrafenis wordt een verschrikkelijke kwelling. Henry moet zelfs als beste vriend de kist dragen! Binnen de groep wordt de spanning steeds groter. Tenslotte vindt de docent een brief van Bunny die een paar maanden in een verkeerd postvakje heeft gelegen. Bunny beschrijft de geschiedenis met de boer en zegt voor zijn leven te vrezen. De docent geeft de brief aan Henry en vertrekt met onbekende bestemming. Henry pleegt zelfmoord en groep spat uit elkaar.
Wat is er mooi aan dit boek:
1. Meeslepend geschreven, zeer spannend en ook erg geestig.
2. De absurditeit en toevalligheid van vriendschappen. De ontoegankelijkheid van mensen voor elkaar.
3. De romantiek van het college.
4. De tegenstelling tussen het typisch Amerikaanse milieu van de familie van Bunny (overigens met Nl. achtergrond!) en het intellectuele milieu van de vier die ook nog schatrijk zijn (evenals Bunny, die overigens nooit een cent van zijn ouders krijgt).
Het is allemaal zeer overtuigend beschreven. Toch niet een boek met een boodschap! Wel worden de zes/zeven hoofdpersonen met veel sympathie geportretteerd, ondanks al hun sinistere trekjes. Dat laatste maakt het verhaal misschien nog het meest aantrrekkelijk. Ga nu verder met "The Kitchen God's Wife" van Amy Tan (Van Tjeerd gekregen).