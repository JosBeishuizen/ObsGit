# 0815 zondag 15 augustus 1993
Gister een mooie, zonnige dag. Nu alweer regen! Deze vakantie gaat ontzettend snel, veel te snel! Hoe komt het dat voor oudere mensen de tijd steeds sneller lijkt te gaan? Ik vroeg het aan pater van Kilsdonk die tot onze vreugde aanwezig was op de uitvoering van Cathrien en Sara op 3 juli. Hij bevestigde het maar had er geen verklaring voor. Zou het iets te maken kunnen hebben met de snelheid van informatieverwerking? Als mensen ouder worden neemt hun reactiesnelheid aantoonbaar af. Wordt hun waarneming daardoor vergelijkbaar met een te langzaam draaiende filmcamera (waarvan de batterijen bijna op zijn)? Of wordt er meer rtijd gespendeerd aan interne verwerking? Of: maken oude mensen minder mee, gebeurt er minder? Thomas Mann heeft in De Toverberg een stuk geschreven over subjectieve tijdsbeleving. Dat nog eens opzoeken.
Ik wil een soort programmaatje maken van poëzie en muziek. De kinderen een gedicht laten opzeggen/voorlezen. Muziek maken. Poëzie: Annie Schmidt/Hugo Claus/Toon Tellegen. Maandag in Leiden kopen. Verder gezellig eten.
Raakte de afgelopen week erg gedeprimeerd door wat ik ervaar als de Van Remmen stemming. Paul logeerde hier en wist die stemming aardig over te brengen. Is het ordinaire jaloezie op de de materieel zeer succesvolle schoonfamilie, waartegenover onze (incl. mijn) resultaten maar pover afsteken? Het gaat ze heel erg naar den vleze en ze genieten er met volle teugen en heel openlijk van (Paultje die benadrukt dat hij ganzelever paté zo heerlijk vindt). Ze meten zich ook een zekere allure van voornaamheid aan. En dat terwijl ze geestelijk zo arm als kerkratten zijn. Bij hen wint de materie het met volle glans over de geest. Ik ben jaloers op hun rijkdom. Maar: ik vind dat ik in geestelijk en cultureel opzicht beter af ben. Cathrien en Sara vormen met hun viool een heel solide bruggehoofd. Cathrien wist met haar plantenkennis Richard zondag aardig te imponeren. Daarbij komt dat ze Anne-Carien niet willen afstaan en dat Anne-Carien hen niet wil loslaten. Hun principes zijn pover maar worden wel als de enig juiste aan ieder opgelegd. Er heeft altijd een behoorlijke geestelijke terreur geheerst, die vooral van ma van Remmen uitging/uitgaat. De combinatie doet het hem.
Op welke manier gaan we vandaag ons geestelijk bezit verrijken? Programma maken voor dinsdagavond/foto's inplakken/hardlopen langs zee/boekje van H. Drion lezen. 