# 0328 zondag 28 maart 1993
Moet betalingen doen en belastingformulier invullen. Toch nog even wat aantekeningen. A.C. klaagde gisteren weer over rugpijn en veel te hoge bloeddruk. Ze maakte inderdaad de laatste tijd een gestresste indruk. We zaten in de auto op weg naar het uitgestelde promotiediner van Emiel Felix die inmiddels in Vught woont. Ik reageerde in eerste instantie nogal geïrriteerd: heb je dan niets geleerd van de hernia in januari '92? Gaat het leven gewoon door op de oude verkeerde voet? Nu besef ik dat ik zelf ook weer terug gevallen ben. Na jan. vorig jaar had ik me voorgenomen om veel meer de lakens uit te gaan delen thuis. Heb dat ook een tijdje gedaan. Nu gaat het weer als vroeger. Vandaag heb ik geprobeerd om de touwtjes weer wat steviger in handen te nemen. Vanochtend aan tafel besproken wat we gingen doen en taken verdeeld. Ging allemaal heel ontspannen en vlot. Anne was er erg blij mee. Het liep in Egmond heel goed. Koude maar stralende dag. Iedereen kwam met rood verbrande koppen thuis. Deze week proberen om (1) Anne elke avond om 10 uur naar bed te krijgen, en (2) elke ochtend kwartier eerder op te staan (6 uur en ½7).