# 0202 dinsdag 2 februari 1993
Zelfs het Freud-dagboek (één regel per dag) lukt niet. Er moet meer geschreven worden! Ook brieven schrijven. Vanavond een brief aan Jan Willem en Titia schrijven. Zondag (afgelopen) eerste geschaatst op de Jaap Edenbaan. Iedereen was heel enthousiast, inclusief ikzelf. Goed idee van Anne. 's Middags naar Ermelo, waar de complete familie (behalve de kinderen van Thole en Corry) verzameld bleek. Veel te druk voor moeder. Ik had er spijt van dat we gegaan waren. Voelde me bovendien niet echt tot de kring behoren, net als met oud & nieuw. Een deprimerend gevoel. Komt natuurlijk gedeeltelijk door mijn positie thuis als jongste en nakomertje. Is het zo ergens om nergens echt bij te horen? Geeft je ook een zekere mate van onafhankelijkheid.