# 0618 vrijdag 18 juni 1993
Staatssecretaris In 't Veld is na 8 dagen weer afgetreden. Oorspronkelijk d.g. bij O&W. Type mannetjesputter. Toen hoogleraar in Rotterdam, om als staatssecretaris terug te kunnen keren. Blijkt in Rotterdam baan te hebben gehad met 4 dagen werk voor een volledig salaris. Voor mij deugt zo iemand niet. Ritzen (min.) heeft hem uiteindelijk weggestuurd. Chapeau! 
Hoe kun je streng en liefdevol tegelijk zijn? Ik zoek naar sleutel. Als ik die gevonden heb ... Als iemand me zou vragen: Ben je het afgelopen half jaar veranderd, dan zou ik graag antwoorden: strenger geworden. Dat wil ik graag. Maar ik wil niet aan warmte en respect voor de omgeving verliezen. Geen schallend koper à la In 't Veld worden. Weet nog niet hoe.
Met Cathrien en Anne gepraat. Cathrien maakte gisterochtend hevige huil- en vastklampscène voor het begin van de les. Pieter nam haar over. Ze bleek met een glaasje water meteen gekalmeerd te zijn geweest toen ik weg was! Heb geprobeerd uit te leggen dat zoiets praktisch niet kan: een scène aan het begin van de les. Weet niet of het gelukt is. 