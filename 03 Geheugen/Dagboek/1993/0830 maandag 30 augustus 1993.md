# 0830 maandag 30 augustus 1993
7:30. Aix-en-Provence. Prachtig huis buiten Aix. Schitterend weer. Vanochtend de dag begonnen met mooie preek van H.O. Citaat van Nijhoff over spreken in het openbaar. Voordeel van spreken op basis van aantekeningen: mensen zien je nadenken, zoeken, en zoeken onwillekeurig zelf mee. Voordeel van uitschrijven vooraf: geschreven woorden zijn kinderen der rustige gedachte. Ruimte voor inspiratie, toewaaisels, die de vaart der gedachten schragen. Schrijven is merkbaar leven. Ik voel me pas leven als ik schrijf.

Contact met nieuwe u.d. hier levert veel waardevolle inzichten op:
1. Distantie is geboden. Ik ben heel sterk geneigd om me te nestelen in gezelschap, contact van/met anderen. Zo functioneert sex voor mij in feite ook. Je identiteit zoeken en ontlenen aan de ander. Ik moet echt leren om die identiteit ook en misschien in de eerste plaats vanuit mezelf te zoeken. Een fundamentele kwestie: ik heb me altijd afgezet tegen de Oosterse levenshouding: meditatie, je terugtrekken in jezelf, als inspiratiebron. Mijn standpunt was altijd: pas via de ander kun je jezelf leren kennen. Nu merk ik in het contact met Marcel Veenman: ik kan niet alles tegen hem zeggen, hij gaat ermee aan de haal. Ik moet hem nog een paar lesjes leren (welke?). Dit inzicht geeft toch ook rust en ruimte. Moeilijk vol te houden. Ook in contact met A.C. Bij haar heb ik helemaal de neiging om mezelf op te lossen in haar identiteit. Niet doen! Afstand houden en vanuit een sterker identiteitsbesef meer geven. Nu eerst 20 blz. Saltykov.