# 0523 zondag 23 mei 1993
7:25 uur. Een volmaakte ochtend! Stralende zon, vogels. Rust in huis, hier in Egmond. Goed geslapen vannacht, een schitterend boek (Wegen van stof van Rosetta Loy). We zijn nu drie dagen hier, vanaf Hemelvaartsdag. 't Begon donderdag slecht: breuk in de waterleiding onder het huisje. Gang gegraven, als een mol onder het huisje gekropen en de zaak gerepareerd. Familie intussen afgebeld omdat we aanvankelijk dachten dat er een loodgieter bij zou moeten komen op vrijdag waardoor het bezoek wat in het water zou vallen. Harry kwam wel. Vertelde dat hij op een weekend voor zoekende alleenstaanden een vrouw uit Arnhem had ontmoet, psychotherapeute, met een gevarieerd verleden. Harry vond haar sympathiek etc, maar maakte zich zorgen over het feit dat hij zich fysiek helemaal niet tot haar aangetrokken voelde. Ben benieuwd hoe het verder loopt. Hij vertelde ook nog iets over Nel: ze hield niet van vrijen, vond Harry dominant en zei nooit wat terug, vond alles goed. Ik schrok van wat hij vertelde omdat die verwijten bij ons ook gemaakt worden. Hoe komt dat? Lijkt Anne op Nel of ik op Harry? Het laatste is het meest waarschijnlijk. Wat dat vrijen betreft: Harry zei dat hij dat geaccepteerd had en gezocht had naar "andere oplossingen". Hoewel ik denk dat wel/niet vrijen geen kwestie mag zijn in je relatie, daarvoor is het niet belangrijk genoeg, denk ik aan de andere kant toch ook weer: je moet er aan blijven werken, Anne uit haar tent blijven lokken, dat heeft ook met die andere punten te maken. Door jezelf bloot te geven breng je ook de ander in beweging. Gisteren in staat van halve lethargie doorgebracht. Veel slapen, katatone verlammingsverschijnselen.