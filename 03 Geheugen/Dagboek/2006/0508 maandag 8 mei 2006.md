# 0508 maandag 8 mei 2006
De week van Jos Beishuizen, 1 mei tot 6 mei 2006

Dit wordt een kort weekoverzicht, voornamelijk omdat de afgelopen week bijna volledig in beslag werd genomen door de voorbereidingen op de Onderwijsresearchdagen, zowel het schrijven van mijn keynote toespraak als het overleg met Gerrie Buijze en Mieke Lunenberg, die hard werken om de zaak rond te krijgen. Veel gelezen, vooral artikelen van Carl Bereiter (onze gast op de ORD) en Marlene Scardamalia van de Universiteit van Toronto. Boeiende stukken, zou ze graag hier in extenso reproduceren. EÃ©n bewering van Carl Bereiter (woensdagmiddag keynote in de aula, niet missen!) wil ik doorgeven. Hij wijst erop dat het na de uitvinding van de viertaktmotor in 1862 nog wel 75 jaar duurde voordat het vervoer per auto zo snel en comfortabel werd dat het echt een verbetering betekende ten opzichte van andere vervoermiddelen. De eerste automobielen deden het eigenlijk niet beter maar in bepaalde opzichten veel slechter dan paard en wagen. Geen wonder dat niet iedereen meteen overtuigd was van de waarde van deze uitvinding. "There is always innovation. The trick is sustained innovation", zo begint Bereiter zijn verhaal. Onderwijsvernieuwing is vergelijkbaar met de ontwikkeling van de auto: er is jaren van sustained innovation nodig om van een vernieuwing echt een succes te maken. Beleidsmakers, ministers en Tweede Kamerleden zouden dit in hun oren moeten knopen, evenals de onderwijsdeskundigen zelf. Hoedt U voor de "early adopters", zo besluit Bereiter zijn verhaal, zij gaan heel snel mee met een nieuwigheid, maar zijn ook weer heel snel vertrokken als de eerste resultaten tegenvallen. We hebben mensen nodig die een beetje visionair zijn en kunnen volhouden.

Op maandag 1 mei veel gelezen en geschreven, tussen de bedrijven door met de collega's van IVLOS de workshop geregeld die we in juni in Nottingham gaan geven over ons aandachtsgebied Computer Supported Collaborative Learning for Teacher Training. Verder met de voorzitter van het College van Bestuur afgesproken om maandelijks een uur uit te trekken voor overleg over het onderwijsbeleid op de VU.

Op dinsdag 2 mei weer veel gelezen en geschreven. Met Gerrie en Mieke de ORD van uur tot uur doorgenomen. 's Middags in NWO-verband gediscussieerd over het nut van een vaste ploeg van referenten die onderzoeksvoorstellen beoordelen op het terrein van gedragswetenschappen. De huidige referenten krijgen geen feedback over hun adviezen, ze krijgen niet te horen wat er uiteindelijk met een onderzoeksvoorstel is gebeurd, waarover ze advies hebben gegeven. De oplossing lijkt voor de hand te liggen: maak er een community of learners van.

Op woensdag 3 mei en donderdag 4 mei pweer doorgeschreven en met Patris van Boxel overlegd over deelname aan een Europees project over ICT en life long learning. We zijn niet zo onder de indruk van de diepgang van het projectvoorstel, maar het lijkt ons toch ook onverstandig om af te haken. Je raakt op die manier vrij snel uit het circuit van collega's die elkaar weten te vinden als er weer een nieuwe gelegenheid is om projecten aan te vragen in Brussel. Moeilijke afweging. Uiteindelijk toch besloten om mee te doen. Tussendoor ook een schets gemaakt van het onderwijsprofiel van de VU, ter discussie in de Stuurgroep Onderwijsvisie, en natuurlijk gebaseerd op ons uitgangspunt: De VU als community of learners met aandacht voor de ambities van studenten.

Op vrijdag 5 mei de bevrijding in Egmond (daar hebben we een huisje in de duinen) gevierd door samen met een zwager een boom om te hakken. De dag eindigde met pannenkoeken bij Duinvermaak in Bergen.