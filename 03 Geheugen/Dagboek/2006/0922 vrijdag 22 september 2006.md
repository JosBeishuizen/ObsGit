# 0922 vrijdag 22 september 2006
In de trein van Antwerpen naar Leuven. Vanmiddag het afscheid van Eric de Corte. Het is nog een warme septemberdag, ook hier in Vlaanderen. We rijden Leuven binnen.

Dit was in zekere zin een rampweek. Vooral vanwege het meningsverschil met Anne over de financien en over mijn geringe belangstelling voor Anne en de kinderen. Met als gevolg een forse deuk in mijn zelfvertrouwen. Versterkt door de scheldpartij van Van der Wende en natuurlijk Sara's verdriet over Berend's en mijn geringe aandacht. Eigenlijk voelde ik mij rijp voor een goed gesprek met Harry Vink. Maar gisteren promoveerde Martijn Willemse. Hij sloeg zich manmoedig door de verdediging heen, tot tevredenheid van de voltallige commissie. Gisteravond een gezellig promotiefeest in de Schreierstoren waar Fred Korthagen een mooie show als goochelaar opvoerde. Mijn korte toespraak ondervond eveneens waardering. Gezellig bier gedronken met Herman en Gerrie. Nu met een kater op een vredig pleintje in Leuven. Dus ja, wat wil je eigenlijk nog meer? Wat ik eigenlijk meer zou willen is een stabiele stemming. Daarin meer acceptatie van jezelf, belangstelling en waardering voor anderen, vrolijkheid, rust, geduld, mildheid, liefde, humor. En als dat misschien niet altijd recht uit het hart komt, dan zou je toch op zijn minst een dergelijke houding kunnen spelen? Vanuit het inzicht en de discipline van een kind van God? Eerst is er de houding. en dan het handelen, en dan de stemming. Zoiets? En krijg je die houding dan cadeau? Ik weet het niet. Maar ik probeer er elk moment opnieuw voor te kiezen. In weerwil van alle aantijgingen van anderen, van Anne, van mezelf. Schuldgevoel werkt verlammend. En dat terwijl er zoveel werk te doen valt.