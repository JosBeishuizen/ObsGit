# 0827 zondag 27 augustus 2006
Vandaag wordt Berend 18 jaar! We gaan er een gezellig feestje van maken, geheel overeenkomstig Berends eigen wensen. Berend staat in de startblokken om te beginnen aan de farmacie studie in Utrecht. Hij ontpopt zich steeds meer als een serieuze, vriendelijke, rustige, precieze jongen met gevoel voor humor.  Wel iemand op wie je kunt rekenen. Het puberale gaat er langzaam af. Het is te hopen dat hij in Utrecht zijn draai gaat vinden, plezier krijgt in de studie, het studeren en zijn medestudenten.

Even een terugblik op de afgelopen twee weken. Eigenlijk heb ik vrij veel opstartproblemen ervaren. Enerzijds door de rugklachten en de bijkomende pijn die ik niet goed kon thuisbrengen.  Anderzijds door onzekerheid over mijn leidinggevende capaciteiten. Ten derde over mijn meteen weer opduikende time management problemen. Wat de rugklachten betreft: die zijn aan het verminderen en hebben een duidelijke herkomst. Met name door het succes met Eveline heb ik mijn zelfvertrouwen aardig teruggekregen. Time management is zeker nog een groot probleem.  Maar als het me lukt om (1) elke ochtend een uur geconcentreerd te werken, en (2) elke dag een of twee targets te kiezen, dan moet ook dat beter gaan.