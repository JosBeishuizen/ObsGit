# 0505 vrijdag 5 mei 2006
Het fijne van schrijven met de hand is het rustige tempo en de mogelijkheid om de letters en woorden zelf vorm te geven. Met tempo is iets bijzonders aan de hand. Er is zo iets als het tempo van automatische processen en het tempo van gecontroleerde processen. Rust ontstaat wanneer het tempo van de gecontroleerde processen iets achter loopt bij het tempo van de automatische processen.

Even over respect en jezelf wegcijferen. Gisteravond hield Henk van Os een fijn toespraakje bij de dodenherdenking op de Apollolaan. Zal proberen de tekst van Internet te halen. Hij citeerde kerkvader Athanasias die bepleitte dat je jezelf volledig ontledigt: wie niets bezit kan niets verliezen. De strijd, de oorlog is voorbij. Ware woorden lijkt me. Nu staat in psalm 73: ver weg van U is het geen leven, U ontrouw zijn is niemand zijn. Kun je tegelijkertijd  niets hebben en iemand zijn? Door respect voor de ander en respect voor jezelf. Hoe kun je jezelf respecteren als je niets hebt? Je respecteert iemand vanwege zijn of haar bezit? Daar is toch onze economische orde op gebaseerd? Volgens de Bijbel ziet God om naar de vernederde en doen wij er goed aan om de minste in ons midden te respecteren. Dus: ontferming, mededogen. Is dat respect? Ja, noem het zoiets als liefde. Al het kwetsbare is kostbaar. In vrienden en geliefden respecteer je niet de heroiek maar het staande blijven of weer overeind krabbelen na tegenslag. Wij zijn toch eigenlijk allemaal fragiele wezens die de orkaan van de dood proberen te trotseren. Fluiten tegen de hoogste muren op, dat is het. Moeilijk om te doen, juist als anderen en jijzelf zich proberen groot te maken en je daarop geneigd bent af te gaan. Mijn ziel maakt groot de Heer. Moeder, die begreep het en kon het. Ik ben er nog ver van af.