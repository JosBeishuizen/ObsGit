# 0424 maandag 24 april 2006
De week van Jos Beishuizen, 16 april - 22 april 2006

Moeilijk om deze week te typeren. Er waren zeker enkele opvallende zaken, zoals het afronden van een bijdrage aan het HRM blad Develop over integrale ontwikkeling van onderwijs en docenten in een community of learners, een stukje ter gelegenheid van het afscheid van Henk Welmers in een door de taakgroep speciaal voor dit doel samengestelde allerlaatste nummer van OAB Actueel, de voorloper van Onderwijs Centraal, en de promotie van collega Noor Christoph aan de UvA over metacognitieve regulatie bij het oplossen van problemen in een complexe simulatieomgeving. Verder was het nuttig om een vergelijking te maken tussen de onderwijsvisie van de VU en de onderwijsvisie van de UvA, waaruit blijkt dat onze kernthema's, de VU als community of learners met aandacht voor de ambities van studenten, toch meer samenhang lijken te vertonen dan het profiel van de UvA: academisch onderwijs, passend onderwijs voor velen, kwalitatief hoogwaardig onderwijs. 

Op dinsdag 18 april 's ochtends eerst met Simone de week doorgenomen en daarna gewerkt aan het beoordelen van een manuscript voor Computers & Education. 's Middags overleg over lopende onderwijszaken met de rector en de betrokken leden van de bestuursstaf. Gesproken over diversiteit & excellentie (honours programma op de VU, ideeën voor een university college in Amsterdam), doorlopende leerlijnen (afspraken met Inholland en Windesheim over premaster trajecten), vergroten van keuzevrijheid voor studenten door het aanbieden van minors in de bachelorfase, en het organiseren van onderzoeks- en topmasters in graduate schools. Aan het eind van de middag met collega's van de Faculteit Psychologie en Pedagogiek de mogelijkheden verkend om gezamenlijk een tweejarige professionale master onderwijskunde in te richten. Een mooi idee, dat al pratend in een complex probleem veranderde. Dat gebeurt wel vaker, maar het mag je er toch nooit van weerhouden om mooie ideeën te blijven verzinnen. 

Op woensdag 19 april veel tijd besteed aan werkoverleg. Maar ook met het College van Decanen van gedachten gewisseld over het onderwijsbeleid op de VU, met name de bovengenoemde thema's. De decanen reageerden positief op alle plannen. Over het vergroten van de keuzevrijheid voor studenten worden in een ronde langs de faculteiten verdere suggesties en facultaire plannen verzameld.

Op donderdag 20 april eerst een vergelijking gemaakt van de onderwijsvisie van de VU en de onderwijsvisie van de UvA. We gaan proberen om onze onderscheidende kenmerken nog beter te profileren. Na overleg met Herman Jonker over zijn proefschrift en Geertrui Slooten over de lopende zaken in het bedrijfsbureau en in het Onderwijscentrum als geheel met de promovendi kwesties besproken waar ze elkaar over willen raadplegen, zoals in dit geval het bepalen van de betrouwbaarheid van de beoordeling van werkstukken. 

Op vrijdag 21 april 's ochtends de promotie van Noor Christoph bijgewoond en 's middags met de rector in het zogenoemde coördinatieoverleg de overgang van de beleidsmedewerkers en beleidstaken van bestuursstaf naar Onderwijscentrum doorgenomen. 's Avonds met enkele naaste collega's en oud hoofden van het voormalige Onderwijsadviesbureau afscheid genomen van Henk Welmers.