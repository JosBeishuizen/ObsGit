# 0522 maandag 22 mei 2006
De week van Jos Beishuizen, 15 mei tot 20 mei 2006

De post-ORD week had sterk het karakter van een inhaalrace: mails opruimen en kamer weer bewoonbaar maken nadat het project "deur" is afgerond: de tussendeur tussen de kamer van het directiesecretariaat en mijn kamer, een aanzienlijke verbetering in de onderlinge communicatiemogelijkheden.

Op **maandag 15 mei** konden we rond en tijdens de lunch nogmaals met Carl Bereiter van gedachten wisselen over zijn ideeën en over ons onderzoek. Op vragen over de relatie tussen zijn concept *knowledge building* en het model van de *community of learners*  gaat hij rustig en bedachtzaam in. Bij alle sympathie voor de ideeën van Ann Brown en Joseph Campione, met wie Bereiter en zijn vrouw Marlene Scardamalia nauw hebben samengewerkt, beschouwt Bereiter de *community of learners* in de eerste plaats als een *learn first, invent later* model terwijl zijn opvatting over *knowledge building* uitgaat van *invent first, learn in the process*. Het een hoeft het ander duidelijk niet uit te sluiten.

Avonds nemen Mieke Lunenberg, Herman Jonker en ik afscheid van Carl en Marlene met een eenvoudig doch voedzaam maal. Helaas is er geen gelegenheid voor uitgebreid natafelen, omdat om 20 uur in Felix Meritis een roerige bijeenkomst begint met o.a. Mark Rutte en wethouder Aboutaleb. De bijeenkomst is door de ASVA georganiseerd in het kader van de Week van de Student. Rutte haalt zich de woede van de aanwezige rectoren Sminia en van der Heijden (UvA) op de hals door de Amsterdamse universiteiten te kwalificeren als middelmatig, vlak en saai. "Als jij zegt dat de Amsterdamse universiteiten saai en vlak zijn, dan is dat jouw perceptie. Maar het is gewoon niet waar. Een staatssecretaris van hoger onderwijs hoort zijn universiteiten te steunen en niet te zeggen dat ze niet deugen" , aldus Paul van der Heijden, geciteerd in Ad Valvas van vorige week. Al met al een zeer levendig debat, waarbij het enthousiasme van de aanwezige studenten herinneringen oproept aan de jaren zeventig, toen we (bijna) allemaal op de barricaden stonden voor vrijheid en democratie.

**Dinsdag 16 mei** begint goed met een concreet overleg met rector en hoofden van Dienst Studentenzaken en Dienst Communicatie over de voorbereiding van de invoering van graduate schools op de VU, waarin onderzoeksmasters en PhD-trajecten per faculteit of groep van samenhangende opleidingen worden gebundeld. Het gaat erom dat we meer studenten van buiten (Nederland) werven voor deze programma's. De Diensten Communicatie en Studentenzaken gaan op centraal niveau faciliteren met werving via websites en ondersteuning van inschrijvings- en visumprocedures. De faculteiten gaan natuurlijk zelf inhoud aan de graduate schools geven. 

Daarna samen met Esther Stiekema een presentatie voor een aantal presidents en vice-presidents van Ethiopische universiteiten, die hier zijn in verband met het CIS project over *Educational Leadership*. Esther legt uit hoe in Nederland de onderwijskwaliteitszorg is geregeld en ik vertel het een en ander over de invoering van de onderwijsvisie op de VU. Het filmpje met collega's Marco Siderius en Chris Vos doet weer wonderen. Ik word getracteerd op een mooi t-shirt van de Adama Universiteit, Esther krijgt een fijn wandkleed met een afbeelding van een typisch Ethiopische theeceremonie.

's Middags met Erna Klein Ikkink naar Windesheim voor overleg over de instellingsbrede e-learning strategie. We bespreken hoe we de ervaringen met afstandsonderwijs via ict, die in een succesvolle samenwerking tussen de Faculteit Bewegingswetenschappen en de Zwolse Christelijke Academie voor Lichamelijke Opvoeding zijn opgedaan, bruikbaar kunnen maken voor andere koppels van VU- en Windesheim-opleidingen waar men doorlopende leerlijnen wil ontwikkelen. Verder bekijken we of de instrumenten die in Windesheim zijn gemaakt om de stand van het ict-gebruik in het onderwijs op te maken, ook toegepast kunnen worden op de VU. We zijn in het fusieproces duidelijk aangekomen in het stadium van "samenwerken waar het nuttig is, niet omdat het moet".

Op **woensdag 17 mei** eerst een indringend gesprek met onze account manager bij Financiën over de inventarisatie van nieuwe onderwerpen voor de begroting 2007. Door de komst van de medewerkers uit de Bestuursstaf moeten allerlei voorzieningen structureel in de begroting worden opgenomen. Hopelijk hebben we niets over het hoofd gezien. Daarna werkoverleg met de rector, en vervolgens samen met onze personeelsadviseur Nadia Tilon een uitgebreid arbeidsvoorwaardengesprek met een sollicitant. 's Middags de eerste screening van projectvoorstellen in het kader van de Educatieve Middelen Pool. Veel ideeën zijn vernieuwend en sluiten goed aan bij de nieuwe onderwijsvisie. Aan het eind van de dag werkoverleg met Hans Zloch, onder andere over de werving van een nieuwe vakdidacticus voor de opleiding tot eerste graads docent Godsdienst en Levensbeschouwelijke Vorming, die op 1 september van start gaat. 's Avonds geprobeerd om 100 mails weg te werken, maar in de 12e blijven steken.

Op **donderdag 18 mei** eerst naar de HogCog, een bijeenkomst met collega-onderzoekers vanuit de UvA, Leiden en Utrecht, in het SCO-Kohnstamminstituut. We praten altijd over een paper dat in verregaande staat van wording is, en waarover de auteur ons commentaar vraagt. Dit keer een stuk van Amos van Gelderen over het grammatica-onderwijs, met name over de controverse tussen hen die grammaticaregels expliciet willen onderwijzen, en hen die meer verwachten van een impliciete benadering. Effecten van expliciete training lijken helaas nogal uit te blijven, terwijl een belangrijk deel van de grammatica van de moedertaal impliciet wordt opgedaan. Deze discussie vormt eigenlijk het hart van de cognitieve psychologie. Na werkoverleg met Geertrui 's middags een heel andere discussie, over de beleidsuitgangspunten van het nieuwe College van Bestuur, in een bijeenkomst van decanen en diensthoofden. Duidelijk is dat ieder op het terrein van onderwijs verlangt naar profilering van de VU. Het bacheloronderwijs zou vooral pedagogisch didactisch een eigen gezicht moeten krijgen. Daarvoor lijkt de nieuwe onderwijsvisie heel geschikt. Het masteronderwijs en het postinitiële traject moeten vooral een inhoudelijk onderscheidend profiel krijgen: hier laten we zien in welk onderzoek we als VU goed zijn. De prioriteiten van de diensten zouden bij deze keuzes moeten aansluiten. Tussendoor vraagt Marianne Grobbink van de Dienst IT naar de betekenis van een handvol merendeels Engelse termen zoals major/minor model, honours programmes, differentiatie masters, graduate schools, professional university college. Ik zeg haar toe om na te denken over een FAQ-pagina op onze website.

Op **vrijdag 19 mei** veel achterstallig onderhoud gepleegd. Weer geprobeerd om de mailachterstand weg te werken. Internet meldt dat kenniswerkers gemiddeld 1.5 tot 2 uur per dag aan de afhandeling van hun e-mails besteden! Daar kijk ik van op, zoveel tijd heb ik niet en wil ik ook niet inzetten voor dit doel. Tussendoor een opzet gemaakt voor een workshop voor de Vrolijke School op 16 juni en voor een masterclass voor de sectie Teaching & Teacher Education van de onderzoekschool ICO. Hopelijk vallen de voorstellen in de smaak. In dat kader met veel smaak een SURF rapport over het leren van jongeren gelezen, geschreven door Wim Veen en Frans Jacobs. De auteurs zijn lyrisch over de mogelijkheden van jongeren om in internetspelen als World of Warcraft met identiteiten te experimenteren. Ik heb daar mijn twijfels over, die sterk worden bevestigd door een schrijnend verhaal in de Volkskrant over jongeren en volwassenen die totaal verslaafd raken aan computerspelen. Stof voor een gesprek aan tafel 's avonds met Berend, fervent WoW speler, en tussen de bedrijven door bezig met zijn eindexamen. 