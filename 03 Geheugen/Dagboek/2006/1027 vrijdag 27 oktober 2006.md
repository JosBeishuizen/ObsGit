# 1027 vrijdag 27 oktober 2006
Even 10 minuten in het dagboek schrijven. Hoewel dit apparaat nog steeds heel goed bevalt merk ik wel dat het typen met een toetsenbord veel sneller gaat en dat typletters veel minder ruimte innemen op een electronisch vel papier dan schrijfletters. Het is moeilijk nog een zinnige bestemming te geven aan de vrijdagavond als je zo moe bent als ik. Vandaag was een bijzondere dag omdat we tante Kinny begraven hebben in Renkum. De dienst vond plaats in de kerk waar zij samen met oom Ad heel veel goeds voor de kerk heeft gedaan. Ter nagedachtenis daaraan speelde ik bij het verlaten van de kerk een fuga van Bach. Was moeilijk maar ook heel fijn om te doen. Tante Kinny was zonder twijfel de aardigste tante van Anne. Via haar ben ik Ma van Remmen beter leren kennen en meer gaan waarderen. Ze had veel gevoel voor humor en was toch minder stellig in haar opvattingen dan Ma. Verder bleek vandaag uit de verhalen van Pauline, Els en de kleinkinderen dat ze met ieder van hen intensief meeleefde. Els vertelde dat haar moeder haar via de telefoon aan het eind van een drukke werkdag vak naar huis begeleidde.Een kleinzoon en een kleindochter vertelden dat oma hen brieven schreef. Door deze persoonlijke en ontroerende getuigenissen was de afscheidsdienst heel warm.