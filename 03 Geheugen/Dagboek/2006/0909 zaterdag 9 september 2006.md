# 0909 zaterdag 9 september 2006
In Berg en Terblijt, nabij Maastricht. Gistermiddag en -avond de oratie plus feest van Ferdinand Grapperhaus meegemaakt. Eigenlijk ben ik altijd een beetje jaloers op extraverte mensen zoals Ferd. Dat komt natuurlijk omdat ik vind dat je dan meer uit het leven haalt, je tijd beter besteedt. Zwijgend in de auto zitten is eigenlijk zonde van de tijd. Je geest zou constant in de weer moeten zijn, constant op zoek moeten zijn naar nieuwe prikkels. Mijn geest doet dat niet, eenvoudig omdat ik er de energie niet voor heb. Of misschien omdat ik onvoldoende gemotiveerd ben om actief op zoek te gaan naar nieuwe indrukken. Gebrek aan levenslust dus, en dat is dan vervolgens weer iets om schuldgevoelens over te krijgen. Je hoort levenslustig te zijn, 24 uur per dag. Hoe kun je levenslust opwekken? Misschien door elke dag met een korte meditatie te beginnen en te eindigen. Je innerlijke energiebron aanzetten. Een soort mantra zou ook kunnen helpen. Misschien een tekst van Huub Oosterhuis:

Klimmende zon, licht dat ons laadt met licht.
Liefde die liefde wekt, vuur dat ons loutert.
Voer ons de dood voorbij, stem die ons roept.
Bron. Hart. Begin en Einde. Onze Vader.

Ook een mooie tekst:

Mogen wij zien, met allen die al dáár zijn,
verheerlijkt in het licht, uw Aangezicht
onmetelijke vreugde, zekerheid
waaraan geen eind zal komen.
Waar vriendschap is en liefde, daar is God.