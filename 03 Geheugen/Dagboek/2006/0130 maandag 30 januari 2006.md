# 0130 maandag 30 januari 2006
We zitten in Aix. Vandaag proberen de inschrijving van Sara rond te krijgen. Reis tot nu toe heel voorspoedig verlopen. Gistermiddag hier aangekomen rond half 12, na een overnachting in Valence. Was heel gezellig, prima hotel, couscous gegeten bij een Marokkaan. Rond 9 uur vertrokken, en eigenlijk zonder al te veel problemen hierheen gereden. Bij aankomst eerst Sara geïnstalleerd in haar apartement, haar studio zoals ze hier zeggen. Flatje met twee andere studenten, ong. een half uur lopen van de universiteit, maar er rijdt ook een bus. Rustige buitenwijk van Aix, gezellige flat. Saar moet haar kamer delen met iemand anders, een zekere Ina uit Bulgarije. Schijnt heel aardig te zijn. Het kost Saar allemaal wel veel moeite, het losmaken en afscheid nemen. Het is goed en nodig, maar ook wel abrupt op deze manier. Madame Faillard, de landlady, is heel aardig en heel zakelijk. Heeft zelf vier kinderen, drie dochters en een zoon, ongeveer in de leeftijd van onze kinderen. Na de installatie van Sara ons hotel opgezocht, inderdaad een prachtige kamer met keukentje. We kunnen hier zelf ontbijten en ook koken 's avonds, zeer comfortabel.

Gisteravond lekker gegeten en Sara naar haar flat gebracht. Daar bleek een huisgenoot gearriveerd te zijn die met haar fiancé en ouders gezellig aan het eten was. Prima sfeer, wel fijn voor Sara, meteen al een beetje contact met Claire. Bij het parkeren van de auto helaas de handrem stuk getrokken. Voorlopig maar even zo laten. Kijken of we ermee in Amsterdam kunnen komen. Teruggekomen bleek de maaltijd verkeerd gevallen te zijn, de hele zaak weer uitgespuugd, maar daarna prima geslapen.