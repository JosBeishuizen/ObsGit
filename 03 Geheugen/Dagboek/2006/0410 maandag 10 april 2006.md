# 0410 maandag 10 april 2006

De week van Jos Beishuizen,
2 april - 8 april 2006

Op maandag 3 april hebben we een start gemaakt met het onderwijsoverleg met de rector, een wekelijkse snelle bespreking van actuele onderwijszaken die op de VU spelen met alle onderwijsbeleidsmensen van (nu nog) de bestuursstaf en het Onderwijscentrum. De mensen van de Dienst Studentenzaken komen erbij als er een onderwerp aan de orde is waarbij zij betrokken zijn. De rector vertelde dat hij heeft besloten om per 1 september terug te treden. Ik was al ingelicht door doorgaans welingelichte kringen maar vond het toch wel weer een schok. Taede Sminia is de vleesgeworden betrokkenheid als het om onderwijszaken gaat. Na elk werkoverleg loop je altijd fluitend de kamer uit, zoals Erik Boer stelde toen Taede 60 jaar werd. We zullen hem missen. 's Middags overleg met de programmacommissie van de ORD 2006. De voorbereidingen lopen op schema, dank zij de enorme inzet van Mieke Lunenberg en Gerrie Buijze. Een plezier om met hen samen aan de voorbereidingen te werken.

Op  dinsdag 4 april 's ochtends de vergadering van de Interuniversitaire Commissie voor de Lerarenopleidingen (ICL) in Utrecht bijgewoond. De ICL was tot voor kort een afstemmingsoverleg tussen de eerstegraads lerarenopleidingen, maar is nu snel bezig een gezamenlijk zenuwcentrum voor allerlei activiteiten te worden, onder de bezielende leiding van Ietje Veldman, hoofd voortgezet onderwijs bij het ICLON (Universiteit Leiden). We hebben onder andere het groene licht gegeven voor een verkorte opleiding voor zij-instromers die leraar klassieke talen willen worden en we hebben uitgebreid de uitvoering van de beleidsagenda doorgenomen, die de minister van onderwijs heeft samengesteld om de kwaliteit van de lerarenopleidingen te verhogen. Voor ons betekent dat onder andere dat we nauwkeuriger gaan letten op de kwaliteit van onze tentamens en examens in de lerarenopleiding. Dinsdagmiddag was mt-middag. Twee keer per jaar gaan we als mt van het Onderwijscentrum een halve dag bij elkaar zitten om alle activiteiten door te nemen. Hans Becker (de man van het artikel uit Trouw over ja zeggen dat ik donderdag rondstuurde) heeft het liefst een organisatie die tegen de chaos aanzit. Dat lijkt een ongeordende bende maar dat hoeft natuurlijk niet. Ook in het Onderwijscentrum gebeurt zoveel tegelijk dat het soms wel een beetje onoverzichtelijk lijkt. Toch bleek dinsdagmiddag dat we met een aantal prioriteiten flinke voortgang hebben gemaakt. Jurriën Dengerink stuurt de lijst rond zodat iedereen weet waar we ons als mt het hoofd over breken.

Op woensdag 5 april moest ik 's ochtends een Chinese collega, Jin Shenghong, uit zijn hotel in de Jan Luykenstraat ophalen. Hij is hoogleraar aan de Universiteit van Nanking, houdt zich bezig met de pedagogische opdracht in het onderwijs, en is de gast van Doret de Ruyter. Hij stond al klaar toen ik om half 9 bij het hotel arriveerde. Bij wijze van sightseeing toer op lijn 5 gesprongen die ons in korte tijd naar de Boelelaan bracht. Vervolgens ruim een uur met Hans Zloch, Jurriën Dengerink en Hans Goudsmit en Jin Shenghong gesproken over de veranderingen in de Chinese samenleving en cultuur, de wijsheden van Confucius over de rol van de docent, en de mogelijkheden voor uitwisseling van studenten van de lerarenopleiding. Heel inspirerend allemaal, ik hoop dat het ons lukt om een samenwerking op gang te brengen. Tussen de middag met Marcel Blom naar de middelentoewijzing voor 2006 gekeken. We krijgen een bezuiniging van 2% opgelegd, net als alle andere eenheden op de VU, maar verwachten niet dat daaruit voor het Onderwijscentrum bloed zal vloeien. Geertrui Slooten en Marcel Blom hebben de financiën zeer goed op orde, hier is gelukkig geen sprake van chaos. 's Middags met de taakgroep Onderwijsevaluatie en Kwaliteitszorg de maandelijkse bijeenkomst, deze keer onder andere over het nut van een Onderwijscentrum brede workshop over toetsen en beoordelen. Zeker nu de nieuwe wet op het hoger onderwijs en onderzoek eraan komt is het goed om met elkaar de state of the art de revue te laten passeren. De taakgroep gaat een en ander voorbereiden.

Op donderdag 6 april 's ochtends met de afdeling ICT&O overleg gevoerd. Ik heb hen op de hoogte gesteld van mijn besluit om Carmen Peters te benoemen tot hoofd van de afdeling, een bericht dat met instemming werd ontvangen. We zijn heel blij dat Carmen deze kar wil trekken. Ze doet dat al sinds vorig jaar zomer op tijdelijke basis en de berichten daarover zijn zo positief, zowel van binnen het Onderwijscentrum als van buiten, dat ik hoop en verwacht dat de afdeling ICT&O verder zal bloeien en groeien onder haar leiding. Verder heb ik aangekondigd dat we binnen de afdeling gaan zoeken naar een coördinator die het werk onderling regelt en ook bijdraagt aan de verwerving van nieuwe opdrachten. Daarna een korte informatiebijeenkomst met alle medewerkers van het Onderwijscentrum over de op handen zijn verschuiving in taken op het terrein van onderwijsbeleid richting Onderwijscentrum. Ik beschouw het als een kans bij uitstek om aan het onderwijsbeleid op de VU verder vorm en inhoud te geven. 's Middags met James Kennedy en de mensen van Communicatie overlegd over de opening van het academisch jaar, waarbij de onderwijsvisie centraal zal staan. Nog even snel langs het Audiovisueel Centrum om de opnamen van twee onderwijsonderdelen te bekijken waarin de ideeën over onderzoekend leren op inspirerende wijze zijn vormgegeven. De opnamen ga ik gebruiken voor mijn presentatie tijdens het Open Huis van het Onderwijscentrum op 11 april. Het ziet er allemaal heel spannend en vrolijk uit, zowel het verhaal van Bodo Plachta over het project Mephisto (Duits) als het practicum over Kanker van Chris Vos en Marco Siderius (Medische Natuurwetenschappen). Fantastisch om deze docenten even in de schijnwerper te kunnen plaatsen. Aan het eind van de middag nog even snel op de fiets naar het Van Gogh museum om daar met dochter en vriendin de tentoonstelling over Rembrandt en Caravaggio te bekijken. Erg mooi, een aanrader voor iedereen! 

Op vrijdag 7 april 's ochtends naar het Trippenhuis aan de Kloveniersburgwal (vlakbij de Nieuwmarkt) waar de Koninklijke Nederlandse Academie van Wetenschappen haar domicilie heeft. De Erkenningscommissie Onderzoekscholen hield een hoorzitting in verband met de hererkenningsaanvraag van de onderzoekschool ICO, waaraan wij als Onderwijscentrum deelnemen. Samen met Ton de Jong (wetenschappelijk directeur, Universiteit Twente) en Jeroen van Merriënboer (Open Universiteit Nederland) onze aanvraag verdedigd. Het gesprek verliep naar mijn indruk heel positief. Men had zojuist met de PhD studenten en postdocs gesproken die een gunstig beeld van de onderzoekersopleiding hadden geschetst. Hopelijk lukt het ons om ICO hererkend te krijgen. Zeker nu de trend aanwezig is om de kwaliteitszorg van het wetenschappelijk onderzoek weer meer te gaan concentreren op de instellingen zelf is het voor een klein maar belangrijk domein als het onderwijsonderzoek belangrijk om landelijk de krachten te blijven bundelen. Zie ook het artikel in NRC Handelsblad van zaterdag 8 april over het Nieuwe Leren. Verschillende standpunten van onderwijsonderzoekers (onder wie Ton de Jong) komen daarin naar voren, een helder overzicht van de meningen. Greetje van de Werfs mening dat het nieuwe leren op drijfzand is gebaseerd wordt zowel ondersteund als genuanceerd. Opmerkelijk zijn Paul Kirschners kritische woorden over evidence based onderwijsbeleid. Hij denkt dat die aanpak in het onderwijs niet veel kansen biedt, eenvoudig omdat we niet de middelen hebben om uitgebreid vergelijkend onderzoek naar de effectiviteit van methoden te doen. Nog afgezien van de praktische beperkingen. Placebo's bestaan in het onderwijs nu eenmaal niet. Deze discussie wordt tijdens de Onderwijsresearchdagen ongetwijfeld voortgezet.