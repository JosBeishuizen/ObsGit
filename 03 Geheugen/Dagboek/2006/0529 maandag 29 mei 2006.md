# 0529 maandag 29 mei 2006
De week van Jos Beishuizen, 22 mei tot 24 mei 2006

Een kort weekje, dankzij Hemelvaartsdag en de verplichte vrije vrijdag.

**Maandag 22 mei**

Onderzoekspaper Hilde Wildschut

Een goed begin van de week: praten over een paper dat Hilde heeft geschreven als neerslag van een groot deel van het werk gedurende haar eerste jaar als promovendus. Titel: "Hoe kan de kwaliteit van aardrijkskundig onderzoek door leerlingen in het voortgezet onderwijs verbeterd worden?" Hilde heeft gekeken naar de kwaliteit van profielwerkstukken (wat is de kwaliteit van het aardrijkskundig onderzoek?), heeft een vragenlijst aan 73 aardrijkskundedocenten voorgelegd en heeft een docentenpanel gevraagd om een didactiek te ontwerpen om leerlingen te helpen met het geografisch structureren van hun werkstuk. Het onderzoek levert een flink aantal aanknopingspunten voor verder onderzoek op.

Onderwijsoverleg met Rector

Het maandagochtendoverleg met de rector begint al een vaste gewoonte te worden. De rector is erg goed in het snel en grondig doornemen van de lopende zaken. We zullen hem gaan missen. Deze maandag hebben we aandacht besteed aan de coördinatie van de *graduate schools* en de *doorlopende leerlijnen*. Verder opnieuw gepraat over een goede organisatie van het onderwijsoverleg en afstemming van verantwoordelijkheden van Bestuursgroep en Onderwijscentrum in relatie tot het College van Bestuur.

Surf projecten

Met Gert-Jan Los en Silvester Draaijer kort overlegd over twee projectvoorstellen die bij SURF worden ingediend: Eerste Hulp Bij Onderwijsvernieuwing (EHBO) en de opschaling van on-line ondersteunde vormen van peer review (PROOF). Van het laatste project zijn we penvoerder, in het eerste project ondersteunen we de collega's van de UvA bij de projectcoördinatie.

**Dinsdag 23 mei**

Onderwijs Centraal

Met Gerrie Buijze en Carmen Peters gebrainstormd over de inhoud van Onderwijs Centraal die we willen uitbrengen op de maandag voor de opening van het academisch jaar. Onderwerp is de onderwijsvisie van de VU. We hebben weer veel spannende en deels onuitvoerbare bijdragen voor ons lijfblad bedacht. Het moet natuurlijke wel een beetje spetteren en de aandacht trekken. 2006 - 2007 wordt het Jaar van de Onderwijsvisie! We (James Kennedy en ik) gaan dat met enig tamtam tijdens de opening van het academisch jaar op dinsdag 5 september 's middags (hou dat vast vrij) aankondigen.

Voorbereiding STOK

Met Esther Stiekema de vergadering van de Stuurgroep Onderwijskwaliteit voorbereid. We willen de plannen voor instellingsaccreditatie verder uitwerken en nagaan of we kunnen aansluiten bij de ervaringen die binnen Windesheim met het INK-model zijn opgedaan.

MT

De MT vergadering ging vooral over de plannen om een taakgroep Strategisch Onderwijsbeleid in te richten en over onze voornemens om de afdelingen Scholing en Advisering en ICT en O te integreren.

Stuurgroep Onderwijsvisie

Tijdens de bijeenkomst van de stuurgroep Onderwijsvisie gaven Marijk van der Wende en Anja Oskamp (decaan Rechtenfaculteit) samen met Ilonka Omta (studentlid van de stuurgroep) een inhoudelijke bijdrage in de vorm van een omgevingsanalyse (Marijk) en een schets van het terrein van culturele en academische diversiteit (Anja en Ilonka). Uitgebreide discussie over hernieuwde actualiteit van interdisciplinaire en interculturele wetenschapsfilosofie in relatie tot reflectief onderwijs als gezichtsbepalend onderdeel van het VU-onderwijsprofiel.

Psychologen

Aan het eind van de dag even nagepraat met de collega's van Psychologie over de mondelinge rapportage van de onderwijsvisitatiecommissie Wijnen. De commissie lijkt tevreden.

**Woensdag 24 mei**

Oud student uit Leiden

's Ochtends even bijgepraat met een oud student uit Leiden die nu als promovendus een cursus Wetenschappelijk Engels bij het Taalcentrum volgt. Ze heeft het erg naar haar zin en vertelt enthousiast over haar onderzoek. Inspirerend om iemand zoveel passie te zien uitstralen.

René Smit

De voorzitter van het College van Bestuur wil graag af en toe wat grondiger overleg over onderwijszaken. Dit was de eerste keer, een lunch in de nieuw ingerichte kamer van René Smit. De kamer straalt in alles de sobere efficiency van de VU uit. We overleggen over de onderwijsvisie: wat zijn de onderscheidende kenmerken, wat gaat de implementatie ervan nu concreet in het onderwijs veranderen, welk traject wordt voor de implementatie gekozen. René is het eens met het uitgangspunt dat de faculteiten/opleidingen zelf handen en voeten aan de onderwijsvisie geven. Het stuk dat James en ik geschreven hebben dient daarbij niet als dictaat maar als kader.

Rechtenfaculteit

's Middags de onderwijsvisie uiteengezet op een onderwijsmiddag van de Rechtenfaculteit. Het filmpje waarin we docent Duits Bodo Plachta met vier studenten café Américain zien betreden om de context van Klaus Mann's *Mephisto*  te achterhalen, roept enig commentaar op: met hoeveel studenten kun je je zo'n intensief project veroorloven? De faculteit worstelt met een zeer groot eerste jaar. Niet alle studenten beschikken over voldoende kennis van de wereld en van de Nederlandse taal om zich te ontwikkelen tot een goed jurist. De docent rechtsfilosofie Arend Soeteman noemt als voorval van een student die een tentamenvraag of het publiek ontkennen van de holocaust strafbaar is niet kon beantwoorden omdat hij het woord holocaust niet kende. De faculteit overweegt om een bindend studieadvies in te stellen aan het eind van het eerste jaar.

Huisvesting

Aan het eind van de middag met de Dienst Huisvesting gesproken over de noodzaak om het aantal vierkante meters van het Onderwijscentrum uit te breiden. In het Metropolitan gebouw wordt kwartier gemaakt voor CIS. Zodra de inrichting daar is voltooid gaat CIS verhuizen en ontstaat er voor ons nieuwe ruimte. Niet de hele tweede verdieping, er zal ook plaats gemaakt worden voor nieuwe buren, maar dan wel een kleinere eenheid dan er nu zit.  Een hele opluchting, we kunnen aan de slag om een aantal bestaande knelpunten op te lossen en onze nieuwe collega's uit de Bestuursstaf een geschikte werkplek te bieden.