# 0501 maandag 1 mei 2006
De week van Jos Beishuizen, 24 april tot 29 april 2006

Dit is een wat uitgebreider verslag geworden, vrucht van een paar dagen vrijaf in de eerste week van mei.

Op maandag 24 april begon de week met het wekelijkse onderwijsoverleg met de rector en de bestuursstaf.  Kort gesproken over de vraag wie welke taken op het terrein van onderwijsbeleid en studentenbeleid aanpakt bij Onderwijscentrum en Dienst Studentenzaken. Verder even stil gestaan bij de manier waarop de economen tussentijds de naam van hun opleiding door de Informatie Beheer Groep (IB-Groep) in Groningen hebben laten veranderen. Er dreigen allerlei complicaties zoals het stopzetten van de studiefinanciering voor de ingeschreven studenten. De computers van de IB-Groep lijken onverbiddelijk. Vervelend gedoe dat had kunnen worden voorkomen als iemand op centraal niveau binnen de VU Marianne Hamstra, onze expert op dit gebied, van Studentenzaken op tijd had gewaarschuwd. Dan was het verzoek om de naam te wijzigen nooit op deze manier en op dit moment de deur uit gegaan. Een voorbeeld van gebrek aan alertheid die het gevolg is van de veranderingen in de taken van de bestuursstaf die nu gaande zijn. We weten van elkaar even niet wie waar op let. Dat komt allemaal wel weer goed, het wordt zelfs beter dan het nu is, maar in deze overgangsperiode worden dit soort fouten gemaakt. Verder nog even aandacht besteed aan de inrichting van het nieuwe onderwijsgebouw (aan de Boelelaan naast het OZW gebouw, de "rode pieper") waar voor het Onderwijscentrum gevraagd wordt om 2000  m2  te reserveren. Na het onderwijsoverleg gewerkt aan het proefschrift van Herman Jonker en aan de voorbereiding van de vergadering van de stuurgroep onderwijsvisie, lijstje gemaakt van de dingen die er 's middags uit moeten komen. De stuurgroepvergadering verliep geanimeerd. We hebben afgesproken om de onderwijsvisie met een paar kleine wijzigingen volgende week aan de faculteiten te sturen. Het motto van de onderwijsvisie wordt nu:  "de VU is een community of learners met aandacht voor de ambitie van de individuele student", in plaats van "Ontdek je talent aan de VU: een gemeenschap voor wetenschappelijke kennisontwikkeling". Men verwacht dat verwijzingen naar "talent" verwarring wekken en dat "community of learners" beter wordt ontvangen dan "gemeenschap voor wetenschappelijke kennisontwikkeling". Afgesproken wordt om de onderwijsvisie nu naar de faculteitsbesturen te sturen met de vraag om voor elk van de kenmerken van de onderwijsvisie aan te geven wat de huidige stand van zaken is, wat de ambities zijn en langs welke weg men die denkt te bereiken. 's Avonds nog even aandacht besteed aan het paper over De Vrolijke School dat Joop van der Schee, Lisette van Rens en ik gaan presenteren op de komende Onderwijsresearchdagen. Joop heeft een helder verhaal geschreven met per onderzoeksproject een beeld van leereffecten en waardering door de leerlingen. Er wordt veel geleerd en de waardering is positief. De verschillen tussen de projecten kunnen goed worden toegeschreven aan verschillen in opzet. 

Op dinsdag 25 april de dag goed begonnen met een opgetogen melding van Gerrie Buijze: het aantal inschrijvingen voor de ORD is de 400 gepasseerd! We hopen boven de 500 te eindigen en dat lijkt te gaan lukken. Naar Utrecht om samen met Ietje Veldman, voorzitter van de ICL, met de QANU te overleggen over de komende visitatie van de universitaire lerarenopleidingen. We streven ernaar om in één keer alle lerarentrajecten te laten heraccrediteren, ongeacht de manier waarop ze worden aangeboden, als onderdeel van een educatieve master of als zelfstandig postinitieel mastertraject. Tussen de middag MT overleg met aandacht voor de cijfers voor het eerste kwartaal van 2006. We hebben een positief resultaat maar de inkomsten zijn bij ons niet gelijkmatig over het jaar verdeeld en het beeld kan dus geflatteerd zijn. Aandacht voor verdere versterking van de derde geldstroom door o.a  nascholing in het voortgezet onderwijs en cursussen voor docenten in het hoger onderwijs blijft nodig. Gelukkig wordt daaraan al hard gewerkt, in zowel de afdeling voor voortgezet als voor hoger onderwijs. 's Middags in het overleg met de portefeuillehouders onderwijs van de faculteiten opnieuw gesproken over de thema's diversiteit en excellentie, doorlopende leerlijnen, vergroting keuzevrijheid studenten en graduate schools. Evenals de decanen reageerden ook de portefeuillehouders positief, al kwamen hier wel meer gedetailleerde commentaren op tafel. 's Avonds in het bestuur van de Nederlandse School voor Onderwijsmanagement (NSO) gesproken over mogelijke samenwerking tussen NSO en het Centrum voor Nascholing Amsterdam, twee clubs die in het zelfde gebouw zitten (Kohnstamm Instituut van de UvA), een overlappend takenpakket hebben, maar toch niet zo gemakkelijk bij elkaar te brengen zijn. 

Op woensdag 26 april eerst in het diensthoofdenoverleg gesproken over de veranderingen in de besturing van de VU en over het INK model als mogelijk instrument voor kwaliteitszorg van de diensten. Iedereen is enthousiast over het model en wil ermee aan de slag. Voor het Onderwijscentrum ligt de zaak iets ingewikkelder omdat de kwaliteit van onze onderwijs- en onderzoeksactiviteiten al wordt bewaakt door de bestaande systemen voor kwaliteitszorg van onderwijs en onderzoek.
Tussen de middag samen met Eveline Kok getelefoneerd met Rob Merkus (CIS) en onze man in Addis Abeba, Mike Cantrell. Onderwerp: de tweede en derde workshop over (alweer) kwaliteitszorg in het onderwijs die voor mei en augustus op het programma staan. Deelnemers aan de workshop zijn de medewerkers van de Academic Resource and Development Centers (vergelijkbaar met ons Onderwijscentrum) aan de negen universiteiten in Ethiopië die aan het project deelnemen. De workshops gaan over het ontwikkelen, afnemen en verwerken van studentevaluaties van onderwijsonderdelen. In de Ethiopische cultuur is het gebruik van dergelijke instrumenten veel lastiger in te voeren dan hier in Nederland. Kritiek uiten op een docent, of het nu mondeling, schriftelijk, met naam en toenaam of anoniem gebeurt, kost studenten veel moeite. Docenten nemen dergelijke kritiek anders op: niet als een middel om de onderwijskwaliteit te verbeteren maar als een absoluut oordeel over aan- of afwezigheid van talent om les te geven. We spreken af om de medewerkers eerst nog meer evaluatieformulieren te laten afnemen en vervolgens in augustus de ervaringen in een workshop centraal te stellen. 's Middags met de taakgroep onderwijsevaluatie en kwaliteitszorg gesproken over de kritiek die een medewerker van FEWEB op de wiskundetoets uit het premasterassessment heeft geuit en over de weerlegging van deze kritiek. Wim van Os en Remco van den Bergh (Stichting NOA, ontwikkelaar en eigenaar van de toetsbatterij) hebben een stevige en psychometrisch goed onderbouwde reactie op papier gezet, waarin alle kritische opmerkingen worden gepareerd.
Het hoogtepunt van deze week vormde de presentatie van het boek "Armoede - de angel in onze rijkdom", geschreven door vriendin en Tweede Kamerlid Kathleen Ferrier. Bij de presentatie in het Haagse Institute of Social Studies waren de minister voor Ontwikkelingssamenwerking, Agnes van Ardenne, en de voorzitter van de Tweede Kamer, Frans Weisglas, aanwezig, evenals de voorzitter van het CDA, Marja van Bijsterveldt. Het boek gaat over de vraag wat 50 jaar ontwikkelingssamenwerking ons heeft geleerd en bevat 15 interviews met mensen die nationaal en internationaal actief op dit gebied zijn of zijn geweest. In haar nawoord benadrukt Kathleen dat ontwikkelingssamenwerking zowel een zaak van rechtvaardigheid als van eigenbelang is. Internationaal vallen grenzen weg. Door de massacommunicatiemiddelen kan iedereen in de derde wereld dagelijks op de tv aanschouwen hoe onze affluent society ervoor staat. Dat brengt een trek van mensen naar het westen op gang. Verder verandert de balans tussen eerste en derde wereld: landen als China, India en Brazilië worden economisch steeds sterker. Ontwikkelingssamenwerking vormt een krachtig middel om invloed uit te oefenen op het internationale evenwicht, zodat voor Europa op de lange termijn meer overblijft dan de status van openlucht museum. De regering besteedt veel geld aan de ontwikkeling van het basisonderwijs, maar het zou goed zijn, aldus Kathleen, om ook mee te helpen aan de verdere ontwikkeling van het hoger onderwijs. Nou, dan slaan wij als Onderwijscentrum, dankzij de initiatieven van onze collega's van CIS, geen slecht figuur. Kathleen Ferrier kan zeer gepassioneerd en weloverwogen spreken. Dat heeft ze van haar vader, Johan Ferrier, ooit eerste president van Suriname. Ze is niet het type van de one liners, zoals Frans Weisglas opmerkte. Ik hoop dat ze na de verkiezingen terugkeert in de Kamer. In dat kader is de timing van het uitbrengen van dit boek niet slecht.

Op donderdag 27 april eerst met Nadia Tilon gesproken over personeelszaken, met name over het pakket van coördinatietaken dat we beter willen omschrijven. Tussendoor even een artikel van Carl Bereiter gelezen, nodig in verband met mijn eigen keynote toespraak op de ORD. Bereiter en Scardamalia schrijven erg inspirerend, ik verwacht veel van Bereiter's eigen keynote toespraak. Ik denk dat ik vooral zijn ideeën ga koppelen aan onze opvatting over de community of learners en met behulp van voorbeelden uit de Vrolijke School inga op enkele dilemma's die Bereiter zelf schetst, zoals: is onderwijs gericht op leren (kennis en vaardigheden verwerven, van buiten naar binnen) of op kennis ontwikkelen (samen antwoorden zoeken op vragen die nog niet zijn beantwoord, van binnen naar buiten dus). Natuurlijk is onderwijs alle twee, maar de vraag is wat het primaat heeft.
Na de geslaagde afscheidslunch voor Henk Welmers (hulde aan Ingrid Spoelstra en Simone Admiraal!) 's middags eerst met drs. Inge Boon van de werkgroep docentenopleiding voor het Hoger GezondheidsZorg Onderwijs (Faculteit Bewegingswetenschappen) gesproken over mogelijkheden tot samenwerking. Er zijn veel mogelijkheden (master Teaching in Higher Education, begeleiding van promovendi, opdrachten van elkaar overnemen, zoals nu al gebeurt) en er is veel bereidheid om verder na te denken. Aan het einde van de middag een vruchtbaar gesprek met Yke Meindersma waarin we samen een blauwdruk hebben gemaakt voor het ontwerp, de opzet, de voorbereiding, de uitvoering en de evaluatie van een onderzoeksproject binnen de Vrolijke School. We gaan deze blauwdruk voor een aantal projecten invullen tijdens de workshop met vakdidactici en docenten op 9 mei. 

Op vrijdag 28 april  met medewerkers van de bestuursstaf gesproken, mails en bureau opgeruimd, en 's middags een eerste bijeenkomst gehad van het aandachtsgebied Computer Supported Collaborative Learning in Teacher Training (CSCL-TT), waarvan de Utrechtse IVLOS collega's onder leiding van Robert-Jan Simons de initiatiefnemers zijn. Onder leiding van een projectteam bestaande uit Robert-Jan Simons, Jan Vermunt, Albert Pilot (allen Utrecht), Wilfried Admiraal (UvA), Nico Verloop (ICLON Leiden), Loek Nieuwenhuis (Wageningen), en Jos Beishuizen (VU) gaan drie promovendi en post-doc Ditte Lockhorst per 1 september aan de slag. De promovendi worden op één kamer in Utrecht gehuisvest, de begeleiders reizen op en neer. Dit om de coherentie in het aandachtsgebied te versterken.