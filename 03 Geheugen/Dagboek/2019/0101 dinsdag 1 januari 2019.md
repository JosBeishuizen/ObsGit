# 0101 dinsdag 1 januari 2019
Gisteravond doorgebracht bij Dirk en Elzemien, samen met Daan en Marijke. Dirk had soep gemaakt. Woordenboekspel en gesjoeld. Daarna nog naar een buurvrouw van Daan en Marijke op de 12e verdieping van hun flatgebouw. Prachtig uitzicht over de stad met al het vuurwerk. Erg mooi gezicht. Terugrijden met de auto vond ik wel een beetje hachelijk met al die mensen op straat, niet allemaal nuchter meer. Hier vlak bij huis op de Papaverweg een vuurtje. 

Veel wensen voor iedereen. Anne is gelukkig weer van haar trillende spier af. Hopelijk blijft zij lekker doorgaan met al haar activiteiten, gezond en wel. Hopelijk vind Jochem een baan. Hopelijk gaat Cathrien goed verder met haar huisartsenopleiding, waar het nu zo goed mee gaat. Hopelijk leert Mercia er veel nieuwe woorden bij en blijft het een vrolijk en leergierig kind. Hopelijk gaat de bevalling goed en wordt het een leuk broertje of zusje. Hopelijk gaat Sara haar draai vinden in de geriatrie-opleiding en blijft Toon zijn positieve instelling behouden. Dat Els gezond en vrolijk mag opgroeien: zitten, staan, lopen misschien? Dat Gerrie gezond mag blijven en kwiek mag blijven lopen. Hopelijk vindt Sietske een goede plek om te werken, misschien wel een promotieplaats bij het IISG. Hopelijk ontwikkelt Berend zich goed bij het RIVM en mag hij er blijven werken. Hopelijk vindt Berend een goede plek om te wonen. 

Allemaal wensen voor de kinderen. Zelf hoop ik gezond te blijven. Dat het hart maar mooi mag blijven kloppen. Verder veel proberen te leven in het hier en nu. Vaak bewust opstaan en gaan zitten. Veel aandacht voor anderen. Veel muziek en mooie teksten. Ook veel huishoudelijke klussen. Sebastiaan, Kokkie en Annedien naar de eindstreep brengen. Niet bang zijn om uit de comfortzone te stappen. 

Vanmiddag komt iedereen hier eten, gezellig. Berend en Sietske genieten van hun korte vakantie in Porto. 