# 0220 woensdag 20 februari 2019
Stukje over een optreden van Huub Oosterhuis in Tilburg in september 2013, geschreven door een aanwezige journalist.

Het publiek is in de ban van deze profeet die een politiek geëngageerd jarenzeventiggeloof verkondigt dat uit zijn mond nog steeds gloednieuw en actueel klinkt, maar dat niettemin ook door de tijd is ingehaald. Eén vraag blijft onaangeroerd. Als een onopgemerkte olifant vult voor mij die vraag de ruimte: “Meneer Oosterhuis, uw geloof gaat steeds over anderen, over de armen, de ontredderden die daarginds zijn, die wonen in de achterbuurten van stad. Het gaat altijd over ‘hen’ de gered moeten worden. Maar geen moment gaat het over u, over wat uzelf in uw eigen armoede en ontreddering behoeft. Is dat niet de grote cultuurkritische draai van religie anno nu? Niet de ander is degene die gered moet worden. Ikzelf ben degene die het uiteindelijk niet gaat redden. Schuilt in de hernieuwde religieuze zoektocht van vandaag niet een erkenning van die fundamentele broosheid van het bestaan? En het punt is: knapt de wereld daar niet méér van op? Zijn we uiteindelijk niet meer gebaat bij een religie die het eigen ik in het spel brengt, dan bij de partijdige religie die een wij/zij-denken bevordert en die, met verwijzingen naar het omineuze kwaad (Jodenvervolging, dictatoriale onderdrukking), alsmaar blijft vingerwijzen naar anderen, en de wereld schematisch opdeelt in daders en slachtoffers, in goeden en kwaden.” Graag had ik gehoord in welke toorn de profeet ontbrand zou zijn bij deze kritische noties.

Zie http://theovandekerkhof.nl/profeet-oosterhuis/