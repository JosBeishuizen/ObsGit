# 0227 zondag 27 februari 2019
Even een update over Harry. Hij is afgelopen donderdag geopereerd in het VUmc. Drie bypasses geplaatst. De operatie verliep soepel, geheel volgens het boekje. Donderdagmiddag naar de IC en vrijdagochtend naar de afdeling. Intussen al weer twee dagen daar, aparte kamer. Alles lijkt voorspoedig te verlopen. Grote opluchting. Harry heeft intussen gesproken met Marit en ze appen nu weer. Ook een belangrijke doorbraak. Met Mieke liep een telefoongesprek verkeerd af. Vanmiddag (verjaardag Corry) Thole instrueren om vooral geen kwesties aan de orde te stellen. Ik ben eerste contactpersoon in het ziekenhuis en ren een beetje af en aan om spullen voor Harry te verzorgen, zoals kalmeringspillen, scheerapparaat met oplader, oortjes voor de telefoon, krant en VPRO-gids.

Gisteravond een vermakelijke avond met een maaltijd/toneelstuk in buurthuis Van der Pek. Thema: voedselbank en armoede. Een aantal acteurs die beurtelings opstonden en een verhaal ten beste gaven, en een aantal echte verhalen van buurtbewoners. Het duurde een tijd voordat je begreep hoe de vork in de steel zat, dat was het bijzondere van de opzet. Echt weer een Noord-ervaring.