# 0428 donderdag 28 april 2011
Het onwezenlijke van Gerts overlijden is dat het zo ontzettend snel is gekomen en dat de doodsoorzaak niet de drankzucht maar een carcinoom is geweeest. We maakten ons allemaal grote zorgen over Gerts drankprobleem. Het had al geleid tot oneervol ontslag als verpleeghuisarts, afgelopen februari. Verder heeft hij op botte wijze zijn relatie met Irma verbroken, ten gunste van een vriendin uit het café, op wie hij zei verliefd te zijn. Gert die zo’n goede en betrokken arts was, Gert die we hebben leren kennen als een goed mens. Het ongerijmde van zijn gedrag schreven we toe aan zijn gedrink. Nu komt daar opeens de mogelijkheid bij dat de kanker ver in zijn lijf is doorgedrongen, misschien ook in zijn hoofd heeft gezeten. We hebben dus een eerste Gert en een tweede Gert. Laten we de herinnering aan de eerste Gert levend houden. Zonder onze ogen te sluiten voor de sombere kant die ook aan die Gert kleefde.