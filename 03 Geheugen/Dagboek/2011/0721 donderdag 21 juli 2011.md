# 0721 donderdag 21 juli 2011
Napels. Daar is veel over te zeggen. In de volksbuurt waar we gisteren liepen smalle rechte straten, woonblokken van vijf verdiepingen, veel was aan de lijnen, op de begane grond overal winkeltjes, overal een gekrioel van druk pratende en gebarende mensen, overal bergen stinkend afval (waartegen gistermiddag een demonstratie werd gehouden), dwars daar doorheen scooters en brommers die met flinke snelheid hun weg vinden door het verkeer. Veel extremen tot nu toe.

Ik zit nu om kwart over zeven in het licht van de opgaande zon op een bankje in een rustige straat. Voor mij de zee, links voor mij de Vesuvius met een paar wolken om de top, onder mij het geraaas van het verkeer in de ochtendspits.

Gister liep alles gesmeerd. In de storm ingepakt en voor negenen weg. De zusters lieten zich niet zien, misschien vanwege de wind. Rond 12 uur aangekomen in Napels, zeer druk verkeer op de invalsweg vanuit het zuiden langs de kust. We vonden snel de Via Chiaja maar dat bleek een straat in een voetgangersgebied. De auto uiteindelijk een paar straten verder in een parkeergarage geparkeerd, dat is hier het recept. Terug naar het hotel met de koffers, ingecheckt en toen weer terug naar de auto om die af te leveren bij de verhuurder, ook weer vrij dichtbij. De verhuurder hield siësta, ging om 3 uur weer open. Een man wees ons een parkeergarage vlakbij. Daar de auto neergezet en naar zee, een jachthaven gelopen voor de lunch. We raakten al snel in gesprek met Antonio en zijn moeder en drie meisjes van een jaar of 14, aan het zonnen en zwemmen. Van het Napolitaans versta je geen woord, klinkt echt heel anders, veel brouwende r-klanken.

Langs de zee gelopen, bij Castel dell’Ovo gekeken, en de auto ingeleverd. Toen via het hotel de Via Toledo, de plaatselijke Kalverstraat, een stuk afgelopen, een aantal kerken en in een bankgebouw een mooie Caravaggio bekeken.