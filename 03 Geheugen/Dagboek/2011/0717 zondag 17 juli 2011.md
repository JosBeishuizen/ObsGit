# 0717 zondag 17 juli 2011
Zeven uur in de ochtend, het is al weer heerlijk warm op het terras voor onze kamer 15, Eremo. De valken draaien al weer hun rondes op grote hoogte. Gisteren zagen we jonge valken op een rand van een gebouw zitten, naast de plek waar we lunchten, Il Terrazino. Ze zaten stil maar begonnen geweldig misbaar te maken als er een andere valk in de buurt kwam. Misschien was het een moedervalk die op haar jongen paste, was niet geheel duidelijk.

Heel veel indrukken hier. Natuurlijk de sassi met de huisjes en huizen, en de kruip door sluip door steegjes en trapjes. Heb er heel veel foto’s van gemaakt, elk dagdeel met zijn eigen kijk en licht. Dan de mooie kerken, veel met het gele tufsteen, maar ook veel marmer. Dan alle mensen die hier ‘s avonds aan het flaneren zijn door de straten van de piano. Het concert met de drie koren in de kerk van San Agostino gisteravond. Tenslotte Carlo Levi, de schrijver en schilder, die we hier hebben ontdekt. Deze locanda di San Martino met zijn zwembad in de rotsen is natuurlijk ook een belevenis.

Vandaag naar de zusters Anna en Erica in Forenza, kijken waar we nu weer terecht komen. Nu nog even een stukje Epictetus.

Intussen is het zondagavond in onze nieuwe agriturismo. We kwamen hier vanmiddag rond 12 uur aan. Binnendoor gereden wat lastig op de kaart te volgen was. Maar dank zij de GPS ontvanger in de telefoon konden we de richting goed vasthouden. Bij Forenza aangekomen konden we de agriturismo niet vinden. Na drie rondjes om het dorp dat op een heuvel ligt, de zusters gebeld die ons snel kwamen afhalen. We hebben hier een heel apartement met woonkamer en twee slaapkamers. Na installeren om half 2 aan de pranzo, samen met drie families uit de buurt (zie foto). Een enorme dis, waar we uiteindelijk om half 5 mee klaar waren. Toen even een uurtje op een oor. En nog even naar het dorp. Een heus dorpsplein met drie cafés, een cafè macchiato genomen, hier weer voor 70 cents.

Morgen naar Melfi en omstreken. Is veel te zien.

