# 1211 zondag 18 december 2011
Dat is een tijd geleden, maar wel aantekeningen op allerlei plaatsen, zelfs handgeschreven. We zitten in Westervelde bij de jufferen Lunsing, een gezellig hotel. Met z’n zevenen, inclusief Jochem en Lennart. Vrijdagmiddag via pa hier naartoe gereden. ‘s Avonds de kinderen van de trein in Assen gehaald. Nog even wat gegeten en bij de haard gezeten. Zaterdagochtend een gezellig ontbijt in een van de kamers beneden. Daarna een stevige wandeltocht. Om 11 uur vertrokken en via sompige bospaden met een bocht langs het Fochteloër Veen naar Veenhuizen. Een heel bijzondere sfeer in deze voormalige strafkolonie (Hollands Siberië). Veel huizen en gestichten gebouwd tussen 1875 en 1925. Huizen met rechtschapen opschriften als Contrôle, Opvoeding, Bitter en Zoet, Helptelkander.

Mooie teksten, misschien bruikbaar in een eindrapport over de Instellingsaudit.

Vorig jaar zat ik erg in over de opheffing van het Onderwijscentrum. Daar ben ik nu echt overheen. Afgelopen woensdag hadden we een mooi afscheidsfeest met zo’n 80 deelnemers. De stemming was goed. Ik heb een goeie toespraak gehouden, Carmen heeft mij geprezen en de medewerkers van Carmen hebben haar geprezen. Mijn toepraak stop ik hierachter, en ook enkele reacties via de mail. Dit is tenslotte ook mijn succesmapje.

Afscheid van het Onderwijscentrum

Over 50 dingen die goed gingen en twee dingen die mis gingen.

Eerst de 50 dingen die goed gingen.

•	Het idee van de community of learners

•	De zeiltochtjes in Friesland

•	Al die HOVO cursussen

•	De kennisbasis lerarenopleiders

•	De oratie van Joop

•	De oratie van Monique

•	De onderwijsvisie van de VU

•	Het mooie afscheid van Geertrui

•	De zwarte cijfers aan het eind van het jaar

•	De projecten die Sui met het SEN-cluster binnenhaalde

•	De summercourse

•	De educatieve minor

•	Het aansluitingsprogramma

•	De Vrolijke School

•	Het Vidivers Project

•	De positieve visitatie van de lerarenopleidingen

•	De EARLI conferentie

•	De eerste afgestudeerden van de master TLHE

•	De lege verslofstuwmeren

•	Al die verwerkte tentamens

•	Het in één dag draaiende netwerk na de verhuizing naar Uilenstede

•	De Stuurgroep Onderwijskwaliteit

•	De Suikerfeesten en iftarmaaltijden

•	De weekberichten van Dominicus

•	Het proefschrift van Daphne

•	Het proefschrift van Tim

•	Het proefschrift van Herman Jonker

•	Het proefschrift van Herman Schalk

•	Het proefschrift van Lisette

•	Het proefschrift van Martijn

•	Het proefschrift van Aster

•	Het komende proefschrift van Anja

•	Het komende proefschrift van Jeroen

•	Het komende proefschrift van Zenawi

•	Het komende proefschrift van Corinne

•	Alle andere proefschriften die nog komen

•	Het begrip culturele sensitiviteit

•	Al die cursusevaluaties

•	De universitaire pabo, ook wel PA kwadraat genoemd

•	De rapportages over de NSE

•	Het format OER

•	Het dilemma gestuurde onderwijs

•	De kloppende roosters

•	Al die taakbrieven

•	De afleveringen van Wisselwerk

•	De binnengehaalde projecten

•	De tevreden Honours studenten

•	De adviezen van de onderdeelcommissie

•	De nascholingscursussen

•	De academische opleidingsscholen

•	De gevulde koeken bij de verjaardagskoffie

Er gingen nog veel meer dingen goed, dit was maar een greep uit de vele hoogtepunten van het Onderwijscentrum.

Welke twee dingen gingen er mis:

- Het vertrek van Monique Volman dat we niet konden voorkomen, ondanks gezamenlijke hartstochtelijke pleidooien met Siebren Miedema.
    
- Het gesprek dat Lilian en ik voerden met Lex Bouter toen de VUSAM-commissie over ons voorstel had gesproken om het Onderwijscentrum onder de algemene bekostigingsregels voor onderwijs en onderzoek te brengen en de vraag werd gesteld of het Onderwijscentrum soms de ambitie had om een nieuwe faculteit te worden. Deze gebeurtenis in februari 2010 luidde de ontwikkeling in die leidde tot het afscheid van vanavond. Vaak denk ik dat ik op dat moment groot alarm had moeten slaan en de rector had moeten dwingen om de conclusie van de VUSAM-commissie terug te draaien. Maar dat is achteraf praten. In ieder geval heb ik dat op dat moment niet gedaan en dat beschouw ik wel als een gemiste kans.

Waarom gingen de 50 genoemde en veel andere niet genoemde kleine en grote projecten goed?

Omdat we elkaar hebben geïnspireerd, omdat we kwaliteit in huis hebben, omdat we niet snel tevreden zijn, omdat we goed kunnen lachen met elkaar, omdat we goed kunnen luisteren als het nodig is, omdat we weten waar we voor staan, omdat we elkaars kwaliteiten zien, elkaars sterke en zwakke kanten, omdat we ervoor hebben doorgeleerd, omdat we niet doordrammen, als het niet nodig is, omdat onderwijs onze passie is, omdat we elkaar serieus nemen, omdat we goed bij elkaar kunnen uithuilen, als het nodig is, omdat we leren door onderzoek doen en onderzoekend leren, omdat we eigenwijs zijn, als het nodig is, omdat we op zoek zijn naar de big ideas, omdat we houden van mooie zinnen en mooie teksten, omdat we niet bij de pakken neerzitten, niet sippen, omdat we een cultuur hebben gecreëerd van samenwerken, communiceren en zorgvuldig onderzoek doen, omdat we kunnen reflecteren, als het nodig is, omdat we spss en atlas.ti beheersen, omdat we voorzieningen hebben gecreëerd voor degelijk en grondig academisch werk. Serieus nemen, onderzoekend leren, big ideas, communiceren & samenwerken, reflecteren, voorzieningen, dat klinkt een beetje als een community of learners.

Het afscheid

Dit alles ligt nu achter ons. Het Onderwijscentrum bleek geen instituut, geen meubelstuk, maar een levend organisme, met een geboorte op 1 januari 2003 en een vermoedelijk levenseinde op 1 februari 2012, 9 jaar en één maand.

We kijken terug op een mooie periode in ons professionele leven die we samen hebben gedeeld. We zien collega’s om ons heen, geleerd, lief, knap, vasthoudend, uitdagend, oud, jong, chagrijnig als het nodig is, uitdagend, creatief, onverstoorbaar, hartstochtelijk, aandachtig, zonder kapsones, geestig, collega’s om van te houden. Mensen bovendien, met al hun warmte, kracht en kwetsbaarheid.

We nemen afscheid van deze periode in ons gedeelde, professionele leven, maar we hebben elkaar sterker gemaakt, we hebben elkaar de kunst van het vak en soms ook de kunst van het leven, geleerd en meegegeven, dat kan ons niet meer afgenomen worden. Die erfenis van 9 jaar Onderwijscentrum nemen we mee in wat hopelijk een nieuwe, voldoening gevende, fase in onze loopbaan gaat worden. Dat wens ik jullie en mezelf van harte toe.

Als symbool van deze erfenis geef ik jullie namens ons allen, het Onderwijscentrum, een boek mee. Ik heb voorin een paar persoonlijke dankwoorden geschreven. De boeken liggen op alfabet op een tafel bij de uitgang. Tenslotte een gedicht van Remco Campert dat ook hopelijk de erfenis van 9 jaar Onderwijscentrum samenvat. Jan Pronk gebruikte het gedicht toen hij onlangs bij gelegenheid van het Suikerfeest de aanwezige studenten onder handen nam, of liever gezegd kastijdde met zijn oproep om vragen te stellen.

[[Campert Remco - Iemand stelt de vraag]]

Berichten en kaartjes

Loes Mulders

Dank Jos voor je verhaal. Door een verdrietige gebeurtenis kon ik er maar even zijn.

Ik wens je ook een goede kerst toe en dat het jaar 2012 niet zo hectisch zal zijn als afgelopen jaar.

groet loes

Sabrina van Raat

Jos, veel geluk en succes toegewenst!

Het is inderdaad een prachtgedicht. Dank voor het delen. Ook dank ik het MT dat zij bereidwillig zijn geweest mij op korte termijn over te plaatsen naar UC-IT. Veel dank voor het gunnen en het begrip.

Hartelijke groeten en alvast fijne feestdagen.

Sabrina

Vivian van Piggelen

Beste Jos,

Dank voor het boek Wereldburgers dat ik gisteren ontving. Ontzettend attent dat je daar voor ons allemaal iets persoonlijks in hebt geschreven.

Dank ook voor al je ‘Keek op de Weeks’, al je heldere informatie waarmee je ons al in een vroeg stadium betrokken hebt bij wat er speelt en alle mooie gedichten die je ons hebt toegestuurd. Ik waardeer het heel erg dat je altijd oprecht in eerlijk met ons gecommuniceerd hebt, je ons je eigen ideeën niet onthouden hebt. Soms gebeuren dingen terwijl we het niet willen.

Daar kun je je dan helemaal door laten meeslepen. Maar toch is het dan zo belangrijk om dan even stil te staan en te bedenken hoe je vrede in jezelf kunt bewaren, je ankertje uit te gooien in jezelf. Misschien dat van daaruit het kleine verzet op een rustige, vastberaden manier ook kan ontstaan als dat nodig is. Nou, is dat geen mooie kerstgedachte?

In elk geval bedankt, je hebt het goed gedaan.

Maar ik neem aan dat ik je ook bij FPP nog mee zal maken.

Fijne feestdagen gewenst.

Hartelijke groet,

Vivian van Piggelen

Hester Radstake

Dag Jos,

Jij heel erg bedankt voor het mooie feest gisteren! Ik vond bijzonder fijn om erbij te mogen zijn, en ben zwaar onder de indruk van de positiviteit van alle medewerkers, er heerste totaal geen rouwstemming. Heel bijzonder!

En ik sluit me helemaal bij de gesproken woorden aan: zonder de inspirerende, enthousiasmerende en vertrouwen gevende kracht van jou en Carmen, was de positieve spirit van het Onderwijscentrum er niet geweest/gebleven. Iedereen is jullie enorm dankbaar voor de leerzame en leuke tijd bij het Onderwijscentrum. Het is mooi dat dat op zo’n feest en met afscheidsetentjes etc. ook eens expliciet zo wordt benoemd :-)

Denk je er nog aan mij info te sturen over een evt bijdrage aan een workshop in Girona voor de Fall School waar je het gisteren over had? Ben benieuwd en lijkt me erg leuk om actiever te kunnen worden in de ICO, ik zal dat hier ook Adriaan Hofman en Sabine Severiens melden als ik begin januari overleg heb over de onderzoekslijn alhier.

Hartelijke groet, Hester

Thea van Lankveld

Hoi Jos,

Ik heb het feest gisteren helaas moeten missen (mijn schoonmoeder ligt in het ziekenhuis), maar toch wil ik je graag bedanken voor deze mooie speech die je vandaag opstuurde. Ik ben heel erg trots dat ik deze jaren bij dit fijne Onderwijscentrum heb mogen werken, met deze warme en gezellige en goede collega’s en met zo’n geweldige en gevoelige directeur.

Groeten,

Thea

Nadia Tilon

Dag Jos,

Ook dank voor de bijzonder fijne avond en de mooie woorden aan mij gericht in het boek dat wij cadeau kregen

Joop van der Schee

Beste Jos,

Dank voor je mooie afscheidsrede die ik zojuist las. Gisteren voelde ik me niet erg goed en ben al voor het eten vertrokken. Nu gaat het weer beter, do not worry.

Dan je 50 + 2 dingen. Die 2 is overmacht. Ik mis echter bij de 50 een zeer belangrijke zaak en wel jouw inspirerend leiderschap (je oratie, je enthousiasme, je speeches, je combi van theorie en praktijk, je medemenselijkheid). Enorm bedankt daarvoor!

Ik wens je sterkte met de laatste klussen komende week en een goed kerstreces. Graag tot in 2012. We gaan er een mooi jaar van maken.

Graag tot ziens in het nieuwe jaar!

Joop

