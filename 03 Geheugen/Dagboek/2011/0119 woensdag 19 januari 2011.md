# 0119 woensdag 19 januari 2011
 Woensdag, op weg naar Barcelona voor een overleg van één dag om de Fall 2012 Research School van ICO voor te bereiden. We gaan met Jeroen, Paul, Caroline. Wordt hopelijk een gemoedelijke en gezellige dag een avond. Dat we nu zonder strubbelingen in het vliegtuig zitten is al een eerste winst. Ik vind het leuk om een dagje aan ICO te kunnen werken.
 
Werk is lastig, eigenlijk al sinds 18 maart vorig jaar, toen voor het eerst echt de vraag op tafel kwam wat de toekomst van het Onderwijscentrum is. Die toekomst is er niet, op 1 januari 2012 gaat de stekker eruit, zo zal het College gaan beslissen op 31 januari. Lastig om te aanvaarden, terwijl de plek binnen de faculteit helemaal niet verkeerd hoeft te zijn. We moeten er wel iets van maken. Van Jan Passchier als decaan weet ik niet zeker of we de goede condities hebben maar we gaan er gewoon voor. Doret de Ruyter als afdelingshoofd lijkt in ieder geval een betrouwbare collega.
 
Nu even over de kinderen. Sara zit in India met Karlijn. Lijkt een heel geslaagde reis te worden zonder al te veel problemen. De foto's tonen veel bezienswaardigheden, heel veel lekkere hapjes en glunderende "birds". Cathrien is begonnen aan haar chirugie coschap in Alkmaar. Anne heeft voor een fiets gezorgd zodat Cathrien in Alkmaar snel in het ziekenhuis is. Ze moet vroeg beginnen en dus voor dag en dauw uit de veren. Deze week op de eerste hulp, veel botbreuken natuurlijk. We raken steeds meer gesteld op Jochem, wel een betrouwbare vriend voor Cathrien. Heeft net verlenging van zijn contract gekregen bij een bureau in Den Haag dat de communicatie voor overheidsinstellingen verzorgt. Hij leert daar veel en heeft het naar zijn zin. Berend is deze week aan het feestvieren vanwege het lustrum van Cyclades. Berend heeft een date, Manouk, die we voor het eerst hebben ontmoet tijdens de kerstnachtdienst in de ekklesia. Opmerkelijke plaats. Was eigenlijk wel bijzonder gezellig en ontspannen. Manouk studeert communicatiewetenschappen en houdt van showdansen. Met Anne gaat het goed, in het ziekenhuis en verder. Werkomstandigheden in de revaliatieafdeling niet optimaal, leidinggevenden doen het niet altijd zoals van hen verwacht mag worden.
 
Met "ons" gaat het goed. Ik heb intussen ontdekt dat fysieke nabijheid, zeg maar gewoon lichaamswarmte, de basis is van onze relatie. Zodra die onbevangenheid wegvalt ontstaan er problemen. Gelukkig weten we elkaar daarin nog steeds te inspireren. Anne is heel gericht met de mindfulness bezig. Misschien moet ik dat ook gaan doen. Voorlopig geniet ik erg van koor, de Anglican Singers. Binnenkort een uitvoering in de Sint Nicolaaskerk, prachtige muziek.