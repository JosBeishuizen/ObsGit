# 0724 zondag 24 juli 2011
Een gouden ochtendstond in Castellabate. Enorm ruim huis met allemaal balkons waar ieder een eigen kamer heeft. Enorm uitzicht over de zee, tot aan de eilanden in de Golf van Napels. Rust, rust, rust, na de opwinding van Napels. Wel prachtig om meegemaakt te hebben. Cathrien dacht dat ze Napels misschien wel fijner vond dan Rome omdat het de arrogantie mist die de Romeinen kenmerkt.

Gisterochtend gezellig ontbeten en de auto opgehaald samen met Jochem. Naar het Piazza Carolina gereden en daar ingepakt. Het regende een beetje dus de paraplu’s erbij. Cathrien en Jochem bleven nog in de stad omdat hun trein later ging. Ze hebben uiteindelijk nog Da Michele een pizza gegeten, vonden het ook heel amusant en lekker, kwamen in gesprek met een stel uit Milaan.

De reis ging vlot over de autostrada, daarna stapvoets van Battapaglia naar Agropoli, druk verkeer. We waren rond 1 uur bij het huis. Dankzij mijn voorwerk met Google Earth Street View reed ik zonder probleem naar de ingang van het pad naar het huis. Uitpakken en siësta. Ger zat in de rats omdat die oelewappers van kinderen waren vergeten haar in te lichten dat ze veilig op hun vakantiebestemming in Griekenland waren gearriveerd.

Na de siësta met de auto naar het dorp om boodschappen te doen. We konden zo gauw geen alimentari vinden die open was en zijn doorgereden naar Agropoli om daar bij de Maxifutura even stevig in te slaan. Vervolgens Cathrien en Jochem van de trein gehaald en terug naar huis, aan de borrel. Cathrien raakte in paniek vanwege de dreiging van klapperende deuren. Anne ging even een eindje met haar lopen waarna ze gelukkig weer tot rust kwam. We schrokken allemaal van die heftige fobische reactie, Cathrien incluis.

Gezellig op het terras gegeten met de pastasaus van Salvatore uit Il Pago. De zon ging schitterend onder achter Capri. Nog een tijdje doorgepraat over Cathriens ervaringen bij Psychiatrie. Wel veel beleefd en geleerd, maar het gaat het misschien toch niet worden, net iets teveel psychisch en te weinig somatisch. Maar gelukkig hoeft er nog niet te worden gekozen. Om half 12 ging ieder tevreden te bedde.