# 0727 woensdag 27 juli 2011
Met pijn in het hart zie ik de vakantie verglijden. Dat hoort natuurlijk niet. Leven in het hier en nu betekent dat je geniet van dít moment, en je eigenlijk geen zorgen hoeft te maken over het volgende moment. Het boek Tonio en de berichten over de reorganisatie verhogen de stemming ook al niet. Maar de vakantie hier, inclusief de aanwezigheid van de kinderen en Gerrie, is heel erg fijn. Het huis, de omgeving, het uitzicht over zee, het gezellige dorpsstrand, het eten samen, het koken, het toepen, allemaal genot. De matigheid gisteren was heel goed, vandaag maar weer zo. Bewust innemen en niet innemen.

Gister eigenlijk een indeling volgens het vaste stramien. ‘s Ochtends eerst gewandeld, met Anne, Jochem en Cathrien. We hebben een redelijk snelle weg naar beneden ontdekt, goed te doen, ongeveer drie kwartier lopen naar Santa Maria. Na het ontbijt zijn Berend en ik boodschappen gaan doen in Santa Maria. En vervolgens gaan koken. Anne maakte de panzanella, Berend en ik de pasta en de steunpilaar. Gegeten aan de ronde stenen tafel onder de palmboom. Na de siësta naar het strand in Santa Maria. Terug na een ijsco en een drankje. Lekkere avondmaaltijd en tot 11 uur getoept, Cathrien won.