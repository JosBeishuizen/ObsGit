maandag 17 oktober 2011
Vrijdag schreef ik op een kaartje aan Jaap Ruygrok (om hem sterkte te wensen bij zij prostaatoperatie) dat je op zo'n moment ervaart dat je niet alles in de hand en onder controle hebt. Gisteren hebben we dat weer aan den lijve ervaren. Anne werd wakker met een raar kloppend hart, snel en onregelmatig, en op een heel vreemde manier. We zijn nog wel wezen hardlopen, Anne mediterend en ik hardlopend in een zonovergoten herfstochtend, maar na het ontbijt toch maar Cathrien gebeld die adviseerde om naar de huisartsenpost te gaan. Op de fiets daarnaartoe vanwege de marathon. Uiteindelijk de fiets ergens gestald en snel lopend het parcours overgestoken. De huisarts luisterde en raadpleegde de cardioloog die adviseerde om naar het VUmc te komen. Daar arriveerden we om kwart voor 12. Het hart klopte nog steeds op dezelfde foute manier. Je komt in die omstandigheden op plaatsen waarvan je geen weet hebt. Nu volgde een langdurig traject van wachten op verpleegsters en dokters, Anne op bed aan de monitor, hartslag boven de 120, steeds het rode bordje IRREGULAR aan. Intussen was Cathrien ook gearriveerd. Bloed afgenomen en naar het lab. Geleidelijk aan werd de diagnose en de therapie duidelijk: boezemfibrilaties met onduidelijke herkomst, boezemwand vergroot waardoor afstand tussen spiercellen groter wordt waardoor ze asynchroon geprikkeld worden. Remedie: ofwel door medicijnen die de prikkelbaarheid van de spiercellen verlagen waardoor de baan van de prikkeling de juiste weg blijft volgen, ofwel een electrocardioversie, een stevige schok die alles weer in het gareel brengt. Gekozen om eerst de eerste aanpak te volgen. Cathrien en ik werden om 16 uur weggestuurd zodat Anne in alle rust en stilte op het medicijn kon reageren. Cathrien en ik liepen een stuk langs de Bosbaan, prachtig zonnig weer, veel wandelaars en fietsers. Terug belde Cathrien even met Sara om haar bij te praten. Bleek dat Sara de verkering met haar vriendje had uitgemaakt. Ook dat nog. Weer naar de vijfde om te horen hoe Anne op het medicijn had gereageerd. Dat bleek heel positief, alles was weer regelmatig. Lang leve de medische wetenschap! Na deze opluchting nog weer een periode van wachten. Situatie bleef stabiel. Uiteindelijk om kwart over 7 weer thuis. Sara had heerlijk gekookt. Berend was er ook, enthousiast over zijn onderzoek met een nieuw antibioticum. Nog een keer naar de documentaire met Felix Rottenberg en Yassin gekeken. 