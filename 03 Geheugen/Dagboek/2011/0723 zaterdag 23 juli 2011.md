# 0723 zaterdag 23 juli 2011
We gaan onze laatste vakantieweek in. Gister liep het allemaal anders dan gepland. ‘s Ochtends een bezoek aan het Castel d’Elmo met de geweldige uitzichten en aan de Certosa di San Martino met de prachtig versierde kapellen en mooie poppenopstellingen.

Teruggelopen via de trappen en de Corso Vittorio Enanuele. Helaas helaas verloor Anne de omslagdoek die ze uit de nalatenschap van Jozien had gekregen.

Geluncht bij Brandi, wel oud en gerenommeerd maar niet super qua bediening. Heel toevallig kwam het Russische zangersduo van het concours in de S. Chiara naast ons te zitten. Ze gingen niet in op onze uitnodiging een praatje te beginnen.

Intussen sms’jes dat de kinderen en Gerrie vertrokken van Schiphol op de voor Schiphol drukste dag van het jaar. Tijdens de siësta het bericht dat het vliegtuig moest terugkeren wegens schade door een vogel aan een van de motoren. Uiteindelijk konden ze pas om 18 uur weer vertrekken en waren ze om 22 uur in het hotel. Ze hoefden niet meer te eten. We hebben een rondje gelopen via Nennella, Toledo, plein en weg naar de baai en weer terug. Gelukkig was iedereen uiteindelijk voldaan dat de reis toch nog goed was afgelopen.