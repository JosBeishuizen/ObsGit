# 0719 zaterdag 19 juli 2008
Kwart voor 7. Vandaag rijden we naar onze eerste bestemming in Cinque Terre. Vannacht hevige regen, nu nog zwaar bewolkt. Gisteren een heel gezellige dag hier. 's Ochtends op een terrasje op het dorpsplein een brief aan de broer van Ko Heins geschreven. Na de lunch en de siësta naar Bellagio. Daar een leuke wandeling door de omringende dorpjes gemaakt en weer terug. Anne heeft in haar winkel nog een soort blouse gekocht. 's Avonds hier gegeten. Helaas werd mijn bankpas door de Bancomat opgegeten. 

Het is nu 21:06 's avonds. De klokken beieren voor de zaterdagavondmis. Verder is het hier volmaakt stil. We kijken in de diepte uit over de zee. Ons huisje ligt, samen met het buurhuisje, redelijk geïsoleerd, hoog in de kom van bergen die aflopen naar Riomaggiore beneden. De afdaling kost ongeveer anderhalf uur. Huisje is klein maar van alle gemakken voorzien. Je kunt hier in de omgeving heel veel wandelen, voortdurend omhoog en omlaag. Ik hoor de eerste uil in de avond. Anne schenkt nog een kopje koffie in. 

De reis hier naartoe verliep zonder problemen. Om kwart voor negen vertrokken, rond 13 uur in La Spezia. Meteen door omhoog naar Il Telegrafo, de uitspanning hier vlakbij waar we een lekkere vis, een rombo, gegeten hebben en de baas van het huisje en zijn vrouw, Riccardo en Francesca, ons afhaalden. Over een bospad met veel kuilen hierheen. Aan het eind van de dag boodschappen gedaan in La Spezia en via Riomaggiore terug. Nu, 21:32, verschijnen de eerste sterren aan de hemel.