# 0723 woensdag 23 juli 2008
Vandaag zijn we naar Portovenere geweest, 20 km hier vandaan. Eerst langs de haven gelopen, via het prachtige San Pietro kerkje (kaarsje opgestoken voor Ko Heins die vandaag is begraven op Zorgvlied) en de grot van Byron, die vandaar naar Lerici placht te zwemmen, toch gauw een kilometer of vijf, dwars over de baai van La Spezia. Anne heeft er ook nog gezwommen, terwijl ik op de spullen paste. Vanmiddag heerlijk gelezen bij het huisje. Ik heb mijn eerste boek uitgelezen, The Road van Cormac McCarthy. Heel indrukwekkend verhaal over een vader en zijn zoon die een meganatuurramp hebben overleefd waarbij alles is verbrand en de hele aarde onder een aslaag is verdwenen. Een reis naar het zuiden, in de hoop dat het daar minder koud is. Steeds op zoek naar voedsel. Maar toch ook met een missie want zij "carry the light". Prachtig proza, hartverscheurende dialogen tussen vader en zoon.