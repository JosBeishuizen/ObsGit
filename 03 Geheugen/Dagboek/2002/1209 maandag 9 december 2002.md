# 1209 maandag 9 december 2002
Hoe belachelijk eenvoudig het na al die jaren van getob in en buiten dit dagboek ook klinkt, je moet altijd onder alle omstandigheden jezelf als beeld van God blijven respecteren! Hoe doe je dat in vredesnaam? 

1. Misschien door terecht voldoening te voelen over dingen die je gedaan hebt. Dat lukt beter naarmate je actief bent, je dingen voorneemt, ook op de korte termijn, en die uitvoert. De flow is ontzettend belangrijk.

2. Door anderen op te zoeken en in dialoog met anderen respect te tonen. Anne-Carien is de eerste die dat respect verdient. Respecteer haar onder alle omstandigheden en je zult jezelf ook meer gaan respecteren. 

3. Door niet te veel te tobben. Alweer: bewegen, niet stilstaan. 's Nachts categorisch weigeren na te denken over alle problemen van het leven. Heeft geen enkele zin! Humor is ook een heel belangrijk wapen tegen getob. Hanteer dit wapen!! Neem je zelf toch niet zo doodserieus. Je doet je best, je valt en probeert weer overeind te krabbelen. Dat is wat iedereen doet in dit tranendal.

Ik word enorm humeurig van een slechte conditie. Stom, stel dat je eens echt ziek wordt. Als je dan iedereen gaat uitkafferen, dan kun je de hulp van buiten wel vergeten. 

Vanochtend huisdokter bezocht: longen blijken schoon. Naar lab om PSA waarde te laten bepalen. Bepaald eiwit dat prostaat afscheidt. Is de waarde daarvan > 10, dan hebben we een probleem.