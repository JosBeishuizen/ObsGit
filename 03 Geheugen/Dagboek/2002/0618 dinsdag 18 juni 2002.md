# 0618 dinsdag 18 juni 2002
De rust en blijdschap die Janny vannacht al voelde, begint nu ook mij te bekruipen. Moeder is gisteravond rustig gestorven, temidden van Jan Willem en Ton die als twee engelen de wacht bij haar hielden. Vanaf vorige week maandag/dinsdag lag ze steeds op bed, begon geleidelijk aan steeds verder weg te raken. Zaterdag, Zondag en Maandag zijn we bij haar geweest. Zondag heeft Cathrien nog Liebesleid voor haar op de viool gespeeld. Ze genoot ervan, en noemde Cathriens naam. Verder heel vaak herhaalde ze de namen van Janny, Janny-Janny-Janny-Janny-Janny, het werd haast een liedje, en van Jan, Jan-Jan-Jan-Jan-Jankant-Jantkant-Jankantgoed. Verder heel vaak o-heerlijk of fijn-fijn-fijn-fijn en goed-goed-goed-goed. En natuurlijk in tal van intonaties ja en nee. Ze klaagde zelden of nooit. Zozeer zelfs dat de verpleging zich erover verbaasde. 

Nu nemen we afscheid van haar. Ik voeg het gedicht van Kopland toe, [Portret](Kopland%20Rutger%20-%20Portret.md).