# 1005 zaterdag 5 oktober 2002
Idioot te ervaren dat opruimen zoveel energie kan geven. Ik wist niet dat dat bij mij zo'n rol speelde. Wat ik nog moet leren: als iets je voorgezet wordt om het dan toch niet te pakken. De eerste zonde in het paradijs in feite. Nu even een toespraakje verzinnen voor de Beizenfamiliedag, vandaag in Bergen.

Lieve allemaal,

Namens het Comité Organisatie Beizenfamiliedag heet ik jullie hartelijk welkom hier in Duinvermaak. De naam Beizenfamiliedag duidt op onze band: we zijn allemaal, al of niet aangetrouwd, kind, kleinkind, of achterkleinkind van vader en moeder, oma en opa, of grootopa en grootoma Beishuizen. De laatste jaren zagen we elkaar in ieder geval eens per jaar rond 15 oktober in Staverden of Leuvenum ter gelegenheid van moeders verjaardag. Van de zomer bespraken Thole en Corry, Janny en Jan, en Anne-Carien en ik de mogelijkheid om die traditie voort te zetten. Na enig polsen links en rechts kwamen we op het voorstel om eens per jaar een familiedag te organiseren op de eerste zaterdag in oktober. Iedereen reageerde enthousiast op dit voorstel en zo zijn we hier vandaag bij elkaar in Duinvermaak. De opkomst is prima. Helaas moeten Annemarie en Arnold verstek laten gaan, evenals Mieke, wegens verplichtingen elders. Hopelijk zijn ze er de volgende keer bij. We verwelkomen Tobias, de vriend van Cathrien, die er vandaag voor het eerst bij is. We krijgen de hartelijke groeten van Jan Willem en Titia, Robert en Saskia en Warwick, die ons een gezellige dag toewensen. Robert heeft een vrije dag vandaag en is aan het surfen in Oman, en vraagt wanneer we bij hem langs komen. Marina en Ron gaan in december op bezoek. Deze dag heeft een financieel aspect waarover Janny zo dadelijk een voorstel gaat doen. 

We zagen elkaar voor het laatst bij moeders begrafenis. De dankdienst is door velen ervaren als een zinvol en hartverwarmend afscheid, met veel persoonlijke woorden van de kinderen. Op voorstel van Janny heb ik de bandopname van de dienst op cd gezet. De foto van moeder op de bruiloft van Matthijs en Marleen (gefeliciteerd met jullie nieuwe huis!), die door Marjolein zo mooi is bewerkt, staat op de voorkant, evenals de tekst uit Psalm 146: Welzalig hij, die de God van Jakob tot zijn hulpe heeft, wiens verwachting is op de Here, zijn God. Het eerste exemplaar wil ik graag aan Janny geven. Voor ieder van de kinderen en kleinkinderen ligt een exemplaar klaar. Moeder was de laatste jaren de spil van onze familie. Dat we haar moeten missen is een groot verdriet maar we hopen dat we in haar geest elkaar blijven ontmoeten en vasthouden. Ieder heeft zijn of haar eigen leven en wereld van partner, gezin, vrienden, collega's. Maar in een kring om die kern heen bestaan ook ouders, broers en zusters, neven en nichten, ooms en tantes, met wie je een stukje van je geschiedenis en van jezelf deelt, of je wilt of niet. De waarde van die ruimere kring hopen we onder andere met deze dag in stand te houden. 

Tenslotte nog kort iets over deze dag en de omgeving van Duinvermaak. Helaas is deze dag aangekondigd als de eerste echte herfstdag van dit jaar. Regen, noordwestenwind, 15°. Voor wie zin heeft om vanmiddag nog wat van de omgeving te gaan zien heb ik een kaartje gemaakt. Je kunt dat ook mee naar huis nemen om later nog eens naar dit prachtige duingebied terug te keren. Je vindt op dit kaartje ook enkele historische plaatsen aangeduid. De Oorsprongweg in Schoorl waar we zo vaak de zomervakantie hebben doorgebracht en de Loudelsweg in Bergen waar we ook een aantal keren geweest zijn. Verder Bergen aan Zee, waar vader volgens moeder niet naartoe wilde omdat er teveel Duitsers rondliepen, en Camperduin, waar we vaak naar het strand gingen. 

We zijn hier te gast van 11 uur tot 14 uur. Rond 12 uur beginnen we aan de lunch, een pannenkoek of pizza naar keuze. We wensen iedereen vast een heel gezellige Beizenfamiliedag toe. Graag geef ik nu aan Janny het woord die over de financiën een voorstel gaat doen.