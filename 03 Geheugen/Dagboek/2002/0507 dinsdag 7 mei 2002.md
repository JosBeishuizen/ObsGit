# 0507 dinsdag 7 mei 2002
Gisteravond zei Freek de Jonge op de tv bij Barend en Van Dorp: Na 4 mei en 5 hebben nu ook 6 mei. Op 6 mei 2002 is de lijsttrekker van de lijst Pim Fortuyn 's avonds om 6 uur doodgeschoten toen hij na een interview de radiostudio in Hilversum uitliep. Aanvankelijk geloof je het niet, maar na een tijdje begin je de zaak weer in proporties te zien. De dader, een blanke Nederlander tussen 30 en 35 jaar, is gegrepen maar wil nog niets zeggen. Het kabinet is om 10 uur 's avonds bijeen gekomen om de situatie te bespreken. De vraag is of de verkiezingen volgende week woensdag door kunnen gaan. Iedereen verwacht van wel maar de minister-president gaat vanochtend eerst met de mensen van de lijst Pim Fortuyn overleggen. 

De vraag is of we over enige tijd nog weten wie Pim Fortuyn was. Uiteindelijk heeft hij zich maar 8 maanden echt met de politiek bezig gehouden, aanvankelijk als lijsttrekker van de partij Leefbaar Nederland. Na ruzie in februari over een interview in De Volkskrant, waarin hij pleitte voor afschaffing van het grondwetsartikel dat discriminatie verbiedt, ging hij zelfstandig verder. In Rotterdam behaalde hij bij de gemeenteraadsverkiezingen 38% van de stemmen. Hij stond in de polls op 20 tot 25 zetels. Het was een uitdagende man die pronkte met zijn homosexuele voorkeuren. Een ruziemaker, scherp, agressief, met rechtse opvattingen, intelligent, maar vooral ontzaglijk ijdel. Hij wilde uitsluitend minister-president worden. Bij onvoldoende steun zou hij in de Kamer gaan zitten. Hij wilde alle bosschages rond het Catshuis kappen zodat iedereen hem goed kon zien als premier.

In een discussie bij Barend en Van Dorp stelde Herman Pleij dat mensen in toenemende mate stuurloos zijn, want niet meer geschraagd door zuilen, religie, politieke opvattingen. Fortuyn presenteerde zich als cult-figuur, vertegenwoordigde geen politieke stroming maar ging voor het eigenbelang. Freek de Jonge gaf als voorbeeld: ik wil met mijn gezin op zondag naar de zwarte markt in Beverwijk en raak in een file voor de Velsertunnel omdat er een Turk met pech in de tunnel is blijven steken. Voor dat soort belangen kwam Fortuyn op. En hij kreeg een gigantische aanhang. Als je nuchter de balans opmaakt moet je vaststellen dat we van een gevaarlijke lastpost verlost zijn. Tegelijkertijd moet je blijven nadenken over het probleem van de stuurloosheid.