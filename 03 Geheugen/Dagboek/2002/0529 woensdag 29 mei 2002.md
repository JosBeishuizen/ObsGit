# 0529 woensdag 29 mei 2002
Half 12 's avonds in Egmond. Even tot rust komen in de duinen na de teleurstelling van het niet doorgaan van mijn aanstelling aan het SCO-Kohnstamm Instituut van de Universiteit van Amsterdam. De belangrijkste reden van mijn teleurstelling: niet meer dagelijks in 10 minuten naar mijn werk kunnen fietsen, en genoodzaakt zijn weer in de ellende van de Leidse universiteit te duiken. Maar uiteindelijk kan ik me daar door mijn onderwijstaken nuttiger maken dan ik me in Amsterdam heb kunnen bewijzen. Leiden is een echte universiteit, het SCO-KI blijft een vreemde uithoek van derde geldstromers met een zeer riant leventje. Terug naar de werkelijkheid, het zij zo. Ik heb op het terrein van intelligentie, cultuur en onderwijs veel geleerd het afgelopen jaar. Dat is winst. Verder heb ik een meer ontspannen houding jegens mijn werk ontwikkeld, die ik hopelijk kan vasthouden. Tenslotte heb ik weer de lol van de details ervaren, mede door de publicaties van Martin van Amerongen, dat hij moge rusten in vrede. Al met al sta ik er echt een stuk beter voor dan een jaar geleden. Als ik mijzelf ook nog de onderzoeksschool in kan praten zit ik helemaal snor. Dat zal nog wel een tijdje duren. Misschien lukt het me om nog wat geld te verdienen aan Van Hoorn en zijn projecten. Extra inkomsten zouden goed uitkomen in Leiden. En een nieuw project opzetten met Karl, daar zou ik wel voor voelen.

Vandaag besteed aan het vervolmaken van dit systeem, waar ik zeer tevreden over ben. Dit ga ik nuttig maken voor mijn onderwijs, komend jaar. Maar de meeste tijd wil ik voortaan aan inhoud gaan besteden.