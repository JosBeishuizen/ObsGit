# 1227 vrijdag 27 december 2002
Even terugblikken op de Kerstdagen. Dinsdagavond naar de kerstdient in de Rode Hoed. Voor het eerst na zoveel jaar weer de tweede dienst. Sara paste tijdens de eerste dienst met Hagar op de peuters in de crêche. We waren veel te vroeg naar de Rode Hoed gegaan omdat ik dacht dat de dienst om half 10 in plaats van om 10 uur begon. Daardoor konden we rond kwart voor 9 gewoon naar binnen lopen. Even een praatje gemaakt met de immer onvermoeibare Lou en Céline Meulman. We konden bij het uitgaan van de eerste dienst gewoon de kerkzaal inlopen, hoefden niet in de rij te staan en zaten prachtig op de vijfde rij in het midden. Mooie dienst, met korte preek van Huub. Over het Woord dat de stoet van hen die blijven hopen aanvuurt en niet doet stoppen. Ook al ziet het er op het ogenblik allemaal erg somber uit met de "nieuwe politiek" en de oorlogsdreiging in Irak. Hagar was ook meegegaan naar de kerk. Na afloop thuis nog even een plak kerstbrood en een beker chocolademelk/glas Glühwein. 

Eerste Kerstdag naar Olst, Geert en Linda. Iedereen was er, behalve Thijs die in Hong Kong een stage loopt. Spelletjes gedaan: sjoelen, kegelen, puzzelen, tafelvoetbal, darten. Grote gourmet maaltijd. Ma maakte een redelijk florissante indruk, maar we hoorden van Richard dat de vermoedelijke tumor op de pancreas het einde voor haar toch dichterbij brengt, wellicht nog maar drie maanden. Verdriet natuurlijk. Maar toch ook het besef dat haar leven nu hopelijk waardig eindigt, zonder dementie of andere ingrijpende oudersdomskwalen. Afwachten hoe het verder gaat en hoe pa zich eronder houdt.

Tweede Kerstdag lezend bij de kachel doorgebracht. 's Avonds kertdiner met Tobias erbij. Sara was erg vrolijk en enthousiast. Lamsvlees en overheerlijk toetjes en alle andere gerechten smaakten heerlijk. Daarna nog gezellig een potje Kolonisten.

Vandaag (zo dadelijk) probeer ik alle lichten van de fietsen weer voor elkaar te krijgen. Vanavond met z'n allen naar Harry Potter 2. Morgen proberen de computer naar zolder te verplaatsen. Zal nog een heel gedoe worden. Ook proberen de begroting voor 2003 te maken. En een programma voor Anne waarmee ze Italiaanse woordjes kan oefenen.