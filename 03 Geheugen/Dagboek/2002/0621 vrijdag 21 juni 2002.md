# 0621 vrijdag 21 juni 2002
Moeder is geboren en getogen in Zutphen, waar ze opgroeide in een bakkersgezin aan de Spittaalstraat. Ze was de enige dochter te midden van vier broers, die haar ongetwijfeld al vroeg geleerd hebben om voor zichzelf op te komen. Ze vertelde dat ze als meisje in de winter graag ‘s ochtends vroeg voor de met takkenbossen gestookte oven zat en zich voorstelde dat Daniël daar met zijn vrienden in het vuur liep. Moeder hield van snoepen en werd daarbij wel eens betrapt door haar broers. Ze vertelde dat oom Toon dan riep: “Moe, ze hêv wat!”, waarna ze het snoepgoed uit haar handen liet glijden en het kletterend op de stenen vloer hoorde vallen. Er werd in huize ten Broeke zuinig geleefd. Men at oud brood, want het verse brood was voor de klanten. Deze gewoonte heeft moeder ook in ons gezin voortgezet. Ze gooide zelden of nooit etenswaren weg. Ooit introduceerde Mieke bij ons thuis de kaasfondue. Tijdens de voorbereidingen hing er ‘s middags in huis al een doordringende kaaslucht. Nog voor we het eerste stuk brood in de fondue gedoopt hadden verklaarde vader dat hij de voorkeur gaf aan kaas en wijn apart. Uiteindelijk genoot iedereen van Mieke’s dappere poging om de Beizen een beetje in de vaart der volkeren op te stoten. Maar er bleef een flinke kaaskorst in de pan achter. Moeder vond het zonde om die weg te gooien. De korst werd eerst aan de hond voorgezet. Toen die na drie dagen vasten nog steeds geen hap had genomen werd de korst uiteindelijk in het bos voor de eekhoorntjes neergelegd. Daar heeft hij de rest van de winter gelegen. Zuinigheid heeft moeder dus thuis geleerd. In september 2000, toen moeder net in De Dillenburg was komen wonen, zagen we op tafel een nieuwe leesbril liggen. Anne vond hem er erg modieus uitzien. Maar het bleek de leesbril te zijn die oma ten Broeke nog voor 2,50 aan de deur had gekocht! Moeder vertelde dat opa (haar vader) soms erg opvliegend kon zijn. Als bijvoorbeeld een bakplaat met koekjes te lang in de oven had gestaan en de koekjes zwart geblakerd waren, dan kon hij de bakplaat door de bakkerij smijten. Als dan oma ook nog zo iets zei als: "Menneke, hoe hê je dat noe?", dan was hij helemaal woest. Na zo’n incident kon hij er geruime tijd het zwijgen toe doen, een gewoonte die erfelijk blijkt te zijn. Moeder was niet opvliegend, wel bij tijd en wijle zwijgzaam, maar ze was zeker vasthoudend. 

Vader en moeder trouwden in 1934, moeder was toen 23. In een tijdsbestek van 10 jaar werden 5 kinderen geboren, met tussendoor en daarna nog enkele miskramen. De zesde sloot de rij toen moeder 39 jaar was, in 1950. In haar arbeidzame levensfase staan Sneek en Soestdijk centraal. Sneek vanwege het internaat dat vader en moeder in de oorlogsjaren in huis begonnen, eerst op de Troelstrakade en later op de Singel. Ze boden gedurende de werkdagen onderdak en verzorging aan 32 minder begaafde kinderen die bij vader op de B.L.O.-school zaten. Het was een turbulente tijd met veel praktische problemen, die op de een of andere manier telkens weer werden opgelost. Er moest hard gewerkt worden, de kinderen vroegen heel veel zorg en aandacht. Met sommige kinderen bleef het contact bestaan, zoals met Baukje die met ons meeverhuisde naar Noordwijk en Soestdijk en moeder’s hulp in het huishoudelijk werk werd. En zoals met Sibbel de Vries die ons nog steeds bij hoogtijdagen haar hartelijke brieven stuurt, die door het springerige handschrift en het ontbreken van leestekens en hoofdletters elk jaar moeilijker te ontcijferen worden. Op een foto van ons gezin die met Kerstmis 1942 is gemaakt zien we vader met Jan Willem op schoot, dan Janny staande met de poppenwagen, die dromerig weg kijkt. Rechts staat Meindert, maar in het midden van de foto kijkt fier en energiek met vaste blik in de camera Moeder met Thole op schoot. Ze kon hard werken en had plezier in het werk. De huisdokter moest haar wel eens waarschuwen om niet te veel hooi op de vork te nemen. Op Tweede Pinksterdag 1943 overleed oma ten Broeke op 67-jarige leeftijd. Moeder was toen zelf 32 jaar. 

In Soestdijk nam moeder in de keuken van het instituut de zorg voor alle kinderen en personeelsleden op zich, samen met mevrouw Jansen. Het Van Arkel Instituut maakte op mij als kind de indruk van een grote familie. Op verjaardagen van vader en moeder zat de gymnastiekzaal vol vrienden, familie en collega’s. Vader was actief als ouderling in de kerk. Op zondag kregen we vaak een gastpredikant te eten. De oudere broers en Janny ontwikkelden een uitgebreide kring van vrienden die regelmatig over de vloer kwamen, net als de neven en nichten van oom Wim en tante Janny. Vader en moeder waren altijd erg geïnteresseerd in ieders wel en wee. 
Moeder was meegaand en vasthoudend tegelijk. Toen een tuinman werd gezocht solliciteerde niet alleen meneer Jansen, maar ook mevrouw Jansen die graag een betrekking wilde als hulp in keuken. Moeder vertelde dat ze het echtpaar ontving en kennelijk een positieve indruk kreeg. De sollicitanten drongen aan op een beslissing maar vader was afwezig. Moeder legde uit dat ze absoluut geen beslissing kon nemen. Dan zou vader met de vuist op tafel slaan en vragen wie hier de baas in huis is. Maar, besloot ze haar verhaal, ‘t is allemaal doorgegaan. Vader vertelde later dat hij Moeder bij elke belangrijke beslissing in zijn werk om raad vroeg.

In 1958 verhuisden we naar Ermelo en kwam moeders leven (ze was toen 47) in rustiger vaarwater. Ik herinner me uit die tijd moeder als iemand die ‘s middags met de thee klaar zat. Ze had op Groot Emaus een belangrijke sociale functie. Zo kookte ze steevast een pan soep als er een nieuw personeelslid met zijn of haar gezin aan de slag ging en een nieuwe woning betrok. Nu nog lees ik in de condoleancebrieven dat mensen zich de soep of bonenschotels herinneren, waarmee Moeder ze had verwelkomd of geholpen bij ziekte. 

Elkaar en jezelf respecteren en ruimte geven, dat was een houding die ze ons voorhield en waarin ze zelf erg ver ging. Vader vroeg op dit punt veel van haar. Maar mede door Moeders geduld en ook door de ruimte die ze voor zichzelf creëerde hebben ze na Vaders pensionering in een nieuwe levensfase opnieuw en inniger van elkaar leren houden. 

In haar laatste levensfase werd Moeder eigenlijk steeds liever en warmer. Ze bleef tot op het laatst wezenlijk geïnteresseerd in ons en in de mensen om haar heen. Daarin was ze echt een voorbeeld. Ze kwam in 2000 in de Dillenburg en besloot meteen om wel ‘s ochtends aan de koffie deel te nemen, maar zich verder van gemeenschappelijke activiteiten afzijdig te houden. Ze had haar vaste dagindeling met de radio, de t.v., de boeken, het kalenderblaadje, de puzzel, de brieven aan Jan Willem en Titia. Ze ging al jaren niet meer op zondag naar de kerk, maar volgde de diensten van alle denominaties op radio en t.v. Ik vroeg moeder vorig jaar een keer: “Wat betekent het geloof voor U?” Haar antwoord was kort en onomwonden: “Alles! Alles, van het opstaan tot het naar bed gaan. Voor elke stap, iedere hap, daar dank ik voor. Iedere avond dank ik dat ik weer niet gevallen ben. Alles, ik zeg alles. Daar ben ik mee opgegroeid. Leid ons allen in spreken en denken en handelen, dat bad mijn vader altijd. En vader bad altijd: Geef dat de kinderen en kleinkinderen met U te rade gaan. Dat bad hij altijd, tot het laatste toe. En dat bid ik nu zachtjes voor mezelf. Alles staat en valt met het geloof. Maar ik weet daarom niet of het helpt. Want ongelukken gebeuren. Laatst, met die brand in Volendam, zei ik tegen mevrouw Luijendijk: Misschien heeft God hierom wel heel erg verdriet. Want de satan is toch nog op het ogenblik ook nog machtig. Het zal een keer overwonnen worden, maar zover is het nog niet.” Elke dag noemde ze al onze namen in haar gebed, ook die van vrienden van wie ze wist dat ze in moeilijke omstandigheden verkeerden. Ze bleef zich interesseren voor haar kinderen, kleinkinderen en achterkleinkinderen. Ze keek bijvoorbeeld naar Sesamstraat of het Jeugdjournaal als ze wist dat onze kinderen er op dat moment ook naar keken. 

Ze genoot van de familiefeesten rond haar verjaardag of bij andere gelegenheden, waar we als kinderen, kleinkinderen en achterkleinkinderen bij elkaar kwamen. Als je op zeker moment voorzichtig aan haar voorstelde om voorbereidingen voor een nieuwe feestelijke bijeenkomst te treffen, dan begon ze meestal met “Ik had het zo gedacht… “ en dan legde ze een compleet draaiboek op tafel. Ook toen ze er zelf niet meer steeds bij kon zijn, wilde ze na afloop precies weten hoe het gegaan was. “Jullie hebben vast weer veel gelachen”, zei ze dan. Ze heeft ons op het hart gebonden om bij elkaar te blijven komen. 

Over de laatste dagen heeft Meindert al het een en ander verteld. Ik voeg daar nog een paar indrukken aan toe. Steeds vaker waren haar gedachten elders maar dan opeens ook weer heel helder aanwezig. Ze sprak nog maar weinig, we leerden haar “ja”, “nee” en “neu” in vele toonaarden kennen. Vaak zei ze “het is goed, het is goed”. Ook herhaalde ze de namen van de kinderen. Toen Anne en ik afgelopen zondag bij haar waren en we Janny en Jan hadden afgelost begon moeder op zeker moment de naam van Janny te noemen: “Janny-Janny-Janny-Janny”. Het leek of ze er een liedje van maakte: “Janny-Janny-Janny-Janny”. Ook Jan’s naam noemde ze, maar meer in vorm van een gedicht waar Jan Hanlo zich niet voor geschaamd zou hebben: “Jan-Jan-Jan-Jankant-Jankant-Jankantgoed-Jankantgoed”. Janny en Jan hebben zoveel voor moeder betekend. Zo’n 28 jaar hebben ze zowel Jan’s ouders als onze ouders met zorg omringd, de laatste 15 jaar alleen moeder. 

Maar moeders krachten namen steeds verder af. Eindelijk, op maandagavond om half elf, betraden onze neven Ton Klein en Jan Willem Klein, de zoons van Jan en Janny, moeders kamer. Een psycholoog en een politie-agent, beter reisgezelschap kun je je niet wensen. Zo heeft moeder ze vast en zeker begroet. Eindelijk eindelijk, moet ze gedacht hebben, daar zijn ze, de engelen die mij begeleiden naar ‘s Heren Huis, in paradisum. En met Ton en Jan Willem aan weerszijden van haar heeft ze na een half uur met een gerust hart afscheid genomen.

Ik eindig met moeders lievelingspsalm, in een nieuwe vertaling van Huub Oosterhuis. Deze psalm heb ik de laatste dagen een aantal keren aan moeder voorgelezen.

Was jij mijn herder, niets zou mij ontbreken.

Breng mij naar bloeiende weiden
doe mij liggen aan vlietend water
dat mijn ziel op adem komt
dat ik de rechte sporen weer kan gaan
achter jou aan

Jij mijn herder? Niets zal mij ontbreken.

Moet ik de afgrond in, de doodsvallei,
ik zal niet bang zijn- ben jij naast mij
ik zal niet doodgaan van angst.

Jij hebt de tafel al gedekt- mijn spotters
weten niet wat ze zien.
dat jij mijn voeten wast, ze zalft met balsem
mij inschenkt, drink maar, zeg je

niets zal mij ontbreken.

Laat het zo blijven, dit geluk
deze genade, al mijn levensdagen.

Dat tot in lengte van jaren
ik wonen zal bij jou in huis.