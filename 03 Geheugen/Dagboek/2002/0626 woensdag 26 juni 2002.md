# 0626 woensdag 26 juni 2002
We beginnen weer aan een nieuwe dag, moedig verder. Moedig betekent ook dat je weet wat je kunt en wat je wilt. Gisteren even een moeizame discussie over lettertypes etc. Wat me irriteert in zo'n discussie is dat de uitgangspunten worden genegeerd: Willem en ik doen de eindredactie. Vormgeving hoort daarbij. Aangezien Wim zich daar niets van aan blijkt te trekken, gaat die hele eindredactie de mist in. Ik ga daar verder niet over zeuren, maar beschouw de zaak daarmee een beetje afgedaan. Had dit in de discussie duidelijker moeten naar voren brengen. Vraag aan de orde stellen: wie is waar verantwoordelijk voor. Mijn gezichtspunt naar voren brengen. In plaats van kwaad te worden en inadequaat te gaan reageren. Morgen twee varianten aan Willem voorleggen en de kwestie even bespreken. Of de zaak laten lopen... Er zijn belangrijker dingen in het leven... Terug naar moeder: zij was ook altijd duidelijk in wat zij wel en niet wilde. 

Goed, we gaan verder met de tekst van de wetenschappelijke verantwoording. Vandaag proberen alleen maar dingen te doen die ik goed kan en daarom leuk vind om te doen. Vanavond de rapporten van de kinderen!

Geef mij een ander hart, mijn God,
maak mij nieuw, maak mij standvastig.
Keer U niet af, verstoot mij niet,
neem nooit uw heilige geest van mij weg.
Red mij, en ik kan weer gelukkig zijn,
en ik durf weer vrijuit te leven.
Maak mij tot teken van uw barmhartigheid,
dat allen die U hebben verloochend
de moed vinden om naar U terug te gaan.

Eigenlijk zou ik wel moeders hart willen hebben. Dat het niet zomaar verteert in de aarde.