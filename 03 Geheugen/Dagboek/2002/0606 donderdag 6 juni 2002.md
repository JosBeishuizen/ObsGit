# 0606 donderdag 6 juni 2002
Op de cd is moeder vrolijk aan het praten. Wat zullen we het missen. Ik heb nu de zaktelefoon steeds in de buurt. Hopelijk belt Janny als het zover is. Ik zal vanavond nog eens even bellen.

Emotionele stabiliteit: wat is dat eigenlijk precies?

1. Andere mensen op een bepaalde manier niet serieus nemen. Dat wil zeggen: Een uiting nooit opvatten als negatief tegen jezelf bedoeld. Ook al is dat misschien wel het geval. 
2. Je eigen welbevinden altijd serieus nemen en eraan werken.
3. Genieten van de dingen die je doet.
4. Er lol in hebben om het anderen naar de zin te maken
5. Het in de details zoeken.

Ik heb me geheel verzoend met mijn terugkeer naar Leiden. Het is daar nu heel anders dan 2 jaar geleden. En ik sta zelf weer wat steviger op mijn benen. Als ik er op terugkijk was het aan de ene kant een gezellige tijd maar vooral ook een betrekkelijk dieptepunt, wat mijzelf betreft. Maar ik ben er zonder pillen, drank en therapeuten weer uitgekomen, voornamelijk door 2 jaar niets te doen. Intussen speel ik elke dag piano, schrijf ik elke dag (aan) een publicatie, en heb ik er weer lol in om het iedereen weer naar de zin te maken. Het zal nog wel een beetje tegenvallen, maar ik kan er wel weer tegen.