# 0502 donderdag 2 mei 2002
Mei in Egmond. Het weer is matig, maar toch hoort bij de meimaand een opgetogen gevoel dat ik wil oproepen en vasthouden. Dinsdag, op Koninginnedag, is er een stukje van mij in het Parool verschenen over de wethouder van Onderwijs, die aan de ouders van wie kinderen zijn uitgeloot voor plaatsing op een van drie categorale gymnasia in Amsterdam heeft beloofd dat hij er zijn best voor zal doen dat ze alsnog geplaatst worden. Mijn standpunt: je kunt als wethouder niet zomaar bepalen dat scholen leerlingen opnemen. Ouders gedragen zich als verwende kinderen en de wethouder komt daaraan tegemoet. Hopelijk leest niemand het stuk en leidt het niet tot commotie (iedereen die ik erover gesproken heb is het met mij oneens) want de naam van het SCO-Kohnstamm Instituut staat er (op verzoek van de redachtie) onder.

Er ontstaat toch een zekere spanning over de toekomst van mijn loopbaan. Kan ik blijven aan het SCO-Kohnstamm Instituut? Is er nog een vervolg op mijn sollicitatie als inspecteur Hoger Onderwijs? Of moet ik per 1 september gewoon weer in Leiden aan de bak, vanaf 0 beginnen zoals Westenberg het omschreef? Niet lunchen beneden, of wel, met Harrie en Herman en eventueel Marcel? Rustig aan mijn bureau werken zonder verder enige pretentie. Tandenknarsend aanhoren hoe mijn inspanningen in het kader van de Studeerbaarheidsfondsen worden afgebrand? Geen geld meer bezitten voor oio-project, buitenlandse reisjes en congresbezoek, zolang ik geen lid ben van een onderzoekschool.

Nou ja, ik ga er nog niet op vooruit lopen. We zullen zien. Ik hoop wel van harte dat het onconditioneel Amsterdam gaat worden. Constructie voor Herman verzinnen. Spannend!