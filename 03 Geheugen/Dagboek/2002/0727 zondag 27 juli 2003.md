# 0727 zondag 27 juli 2003
Weer terug in Amsterdam na een toch wel heerlijke vakantie in Valfabbrica en een lange maar vlotte reis terug gisteren. De vakantie was heerlijk:

- schitterend weer van de eerste tot en met de laatste dag;
- veel gezien in omringende steden: Perugia, Assisi, Gubbio, Ancona, Spello, Spoleto, Montefalcone, Florence;
- aantal mooie wandeltochten gemaakt, alleen en samen;
- veel gelezen;
- kinderen hebben leuke contacten gehad met de fam. Ruygrok;
- heerlijk zwembad, huisje was goed bruikbaar;
- inschrijving van Cathrien bij de univ. van Perugia geregeld;
- aantal keren lekker gegeten.

Het "toch wel" slaat op de moeite die we hadden om het de kinderen naar de zin te maken en op de grauwsluier die Anne ervoer als gevolg van het overlijden van ma en de moeite die het pa kost om de draad weer op te pakken. Achteraf zijn de kinderen tevreden over de vakantie, het waren meer de puberale mood switches waarmee we te stellen hadden. Cathrien is zoals gepland met het vliegtuig naar huis gegaan en met Tobias en zijn broer gaan kamperen op Texel. Intussen is daar door de storm de tent weggewaaid. Cathrien heeft ons daarover gisterochtend gebeld maar toen waren we nog onderweg. Wat Anne betreft: de stemming is geleidelijk wel verbeterd maar nog niet optimaal. Mijn eigen stemming is natuurlijk heel goed, met het uitzicht op de nieuwe baan op de VU.