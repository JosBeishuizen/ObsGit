# 1202 maandag 2 december 2002
Vandaag de begrafenis van Inge. Hopelijk het begin van een iets rustiger periode. Morgen en vrijdag vrij genomen. Morgen om Sinterklaasinkopen te doen en Wim's moeder te begraven. Vrijdag om AC's verjaardag te vieren.

Brief aan Annette en Wim.

Amsterdam, 2 december 2002
Lieve Annette en Wim,
Zoekend in fotoalbums en schoenendozen naar tastbare herinneringen aan Inge kwam ik twee foto’s tegen, die ik op deze bladzijde plak. De foto hiernaast is gemaakt op jullie trouwdag, 24 juni 1976. Wij kenden Inge toen alleen nog maar als de zus van Annette. De foto onderaan de bladzijde is eind augustus 1992 genomen, toen we in Egmond een leesclubavond hadden over het boek “Op weg naar een dansfeest”. Was Inge toen al lang of nog maar pas lid van de leesclub? Ik weet het niet meer precies. In ieder geval ligt er een periode van 16 jaar tussen de foto’s, en is er sindsdien nog eens 10 jaar verstreken. Met elkaar een half mensenleven, zoals we nu weten. 
Ik vond ook een herinnering terug aan een avond van de filmclub, 29 september 1994. 
Gisteravond een mooie film bij Huub gezien: Brief Encounter van David Lean (Engeland, rond 1947). Mooie rollen van Celia Johnson en Trevor Howard. Man en vrouw ontmoeten elkaar in een stationsrestauratie. Vrouw bezoekt het stadje elke donderdag voor boodschappen, bibliotheek en bioscoop. Man idem: is arts en assisteert bij operaties in het ziekenhuis. Bij tweede ontmoeting gaat het gesprek over iets medisch: verschillende soorten stof die in je lichaam voor ontstekingen kunnen zorgen. Maar in feite zie je de twee liefde voor elkaar opvatten. Ze zijn beiden getrouwd met kinderen. Ze begrijpen dat ze een punt achter hun relatie moeten zetten. Uiteindelijk vertrekt hij met gezin als arts naar Johannesburg. Inge verbaasde zich over het verhaal. Verliefd worden en er dan weer mee stoppen, dat is toch niet van deze tijd. Je zegt toch niet bij de tweede ontmoeting: “Ik hou van je”. Dat is toch veel te zwaar. Eerder: “Ik vind je wel aardig”. Huub en ik stelden dat het verhaal ook nu nog op dezelfde manier zou kunnen plaatsvinden.
Misschien kun je zeggen dat Inge een afkeer had van romantische bevlogenheid. Jullie vertelden vandaag dat ze had gewaarschuwd dat de afscheidsbijeenkomst niet te soft mocht worden. Zelf laat ik me gemakkelijk meeslepen door romantiek in films of boeken. Daarom verschilden we nog wel eens van mening over een boek of film, wat weer aanleiding gaf tot geanimeerde en soms zelfs opgewonden gesprekken. Hoogtepunt was in mijn herinnering de felle discussie over het boek “Een been om op te staan” van Oliver Sacks. Ik voelde me aangesproken door de manier waarop Sacks zijn tijdelijke handicap beschreef. Inge vond zijn bombastische en zelfingenomen stijl van schrijven, links en rechts Amerikaanse dichters citerend, weerzinwekkend. Dat moeten we van nu af aan missen. Niet meer haar aanstekelijke lach, haar opvattingen die ze zonder omhaal van woorden poneerde. 
De Bijbel zegt dat de liefde sterker is dan de dood. Dezer dagen ga je daar wel eens aan twijfelen. Ik voelde me vorige week donderdag erg aangesproken door de dichtregels van Bloem, uit “November”: Verloren zijn de prille wegen, /Om te ontkomen aan de tijd; /Altijd november, altijd regen, /Altijd dit lege hart, altijd. Maar Joan, Dick en Huub zeiden terecht dat het lege hart niet het einde van het verhaal is. Samen kunnen we de herinnering aan Inge levend houden. Ik hoop dat we erin slagen om jullie daarmee een beetje tot steun te zijn.

