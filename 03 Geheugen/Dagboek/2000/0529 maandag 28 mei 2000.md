# 0529 maandag 28 mei 2000
09:09	Een tekst: Desiderata, gedateerd 1692, gevonden in de St. Pauls Cathedral in Baltimore

Blijf kalm temidden van het lawaai en de haast en gedenk hoe vredig de stilte kan zijn.

Blijf op goede voet met alle mensen, zonder uzelf te verloochenen. Spreek de waarheid, rustig en helder en luister naar anderen. Zelfs al lijken zij dom en onwetend, ook zij hebben iets te zeggen.

Vermijd luidruchtige en aggressieve mensen, zij zijn een kwelling voor de geest.

Als u uzelf met anderen vergelijkt, zou u ijdel of verbitterd kunnen worden. Er zullen altijd mensen zijn die minder of beter zijn dan u. Verheug u op wat u hebt bereikt en nog wilt bereiken.

Blijf belang stellen in uw eigen ontwikkeling, maar blijf bescheiden. Dit is uw werkelijke bezit bij het steeds wisselende fortuin van de tijd. Wees behoedzaam in zaken, want de wereld is vol bedrog. Maar laat u hierdoor niet afleiden van de werkelijke waarden.

Velen streven naar hoge idealen en overal ontmoet u heldendom om u heen. Blijf uzelf, veins vooral geen genegenheid.

Wees ook niet cynisch ten aanzien van liefde, want tegenover alle dorheid en ontgoocheling is zij eeuwig als gras.

Aanvaard goedmoedig het klimmen der jaren, doe met gratie afstand van uw jeugd.

Ontwikkel geestkracht om u te wapenen, bij onverwachte tegenslag. Maak u geen zorgen om hersenschimmen. Vrees wordt geboren uit vermoeidheid en eenzaamheid.

Betracht gezonde zelfdiscipline, maar wees vriendelijk voor uzelf. U bent een kind van het heelal, niet minder dan de bomen en de sterren. U hebt het recht hier te zijn. En of u het doorgrondt of niet, twijfel er niet aan dat het heelal zich ontvouwt zoals het moet. Ga daarom in vrede met God, hoe u zich Hem ook voorstelt. En wat u ook doet of nastreeft, houd vrede in uw ziel, in de luidruchtige verwarring van het leven.

Ondanks alle geveinsheid, geestdodendheid en vervlogen dromen is dit nog steeds een prachtige wereld.

Wees zorgvuldig, streef naar geluk.

Prachtige tekst, gehoord tijdens de trouwdienst van onze buren Gerrit-Jan en Annemarie, afgelopen zaterdag in de Obrechtkerk.

Gezonde zelfdiscipline, vriendelijk voor jezelf, vrede in je ziel houden. Eigenschappen die van toepassing lijken op Norman King Perryman, die we gister spraken op een borrel van de ouders van Cathriens klas. Nodigde ons uit voor een borrel. Eigenschappen die ook wel op Cathrien zelf slaan, en die ik me ook eigen zou kunnen maken. Dat proberen, vandaag, nu.
