# 0730 zondag 30 juli 2000
10:44	De reis hiernaartoe was bijzonder. Overnachting in Seelisberg, precies naast het huis waar we een etage huurden bij Frau Zwyssig. De heenreis begon heel voorspoedig. Om ong. 6 uur de grens gepasseerd bij Venlo. Daarna de A61 afgekacheld. Tot aan Karlsruhe. Een stop bij Bruchsal. Daarna viel tijdens een inhaalmanoeuvre het gas weg. Gauw naar de kant. Motor wilde niet meer aanslaan. Met het mobiel de Duitse wegenwacht gebeld. Die kwam heel snel. Er bleek een kabeltje losgeschoten te zijn dat door Rens was vernieuwd. Snel weer verder. Bij de volgende stop olie gecontroleerd: bleek geheel verbruikt te zijn! Bijvullen. Verderop merkte ik dat er een geweldige rookontwikkeling achter de auto te zien was: verbrande olie! Je voelt je op zo'n moment heel onzeker. We bereikten Seelisberg zonder problemen. Nog een eindje naar beneden gelopen richting Treib. Iedereen vond het mooi maar zou er nooit een vakantie willen doorbrengen. Sara raakt gedeprimeerd van de hoge bergen. Lekker gegeten, r√∂sti, en  vroeg naar bed. Ik zat geweldig in de rats over de auto. De volgende ochtend om 7 uur weg. Zwarte zaterdag, iedereen in Europa op pad. Vlot door de Seelisbergtunnel heen, voor Gotthardtunnel nog een keer de olie gecontroleerd en bijgevuld. Een lange file voor de tunnel, tweebaans. Toen de tunnel door. Dat ging zonder problemen. Nog twee lange files, voor de Italiaanse grens en voor de pedaggio. Toen waren we door de drukte heen. Op naar Milaan. De rest van de reis verliep zonder een probleem. Rond 5 uur waren we in Lucca. Daar in een reuzensupermarkt voor 122000 Lire aan boodschappen ingeslagen. De weg naar Abetone gevonden en na een pittige bergtocht uiteindelijk bij ons huis, Campori, terecht gekomen. Daar stond de bazin al klaar om ons te verwelkomen. 
