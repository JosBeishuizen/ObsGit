# 0129 zaterdag 29 januari 2000
06:16	Ik heb vanochtend een paar beslissingen genomen. Dit naar aanleiding van de volgende zinnen uit Psalm 4:

Geef je gewonnen
en zondig niet meer,
prent het je in
voor je gaat slapen,
kom tot jezelf.

Ik vind twee dingen bijzonder aan deze tekst. In de eerste plaats dat je kunt stoppen met zondigen door je gewonnen te geven. Zondigen, met name in mijn geval tijd besteden aan dingen die dat niet waard zijn, is dus kennelijk iets als je ambities volgen, dingen willen, verkeerde doelen najagen. Je kunt daar kennelijk vanaf komen door je gewonnen te geven, door iets niet meer te doen, door je over te geven. Ik wil dat toepassen op een zaak die veel van mijn aandacht opeist: de computer. De computer kan ik op dit moment eigenlijk niet goed gebruiken omdat ik mijn aandacht dan niet meer op de zaak richt die mijn aandacht verdient, bijvoorbeeld het artikel wat ik aan het schrijven ben of het beleidsstuk dat ik moet voorbereiden. Misschien doe ik er goed aan om de computer inderdaad voorlopig niet te gebruiken als ik moet nadenken. Afgelopen maand heb ik dat met succes een paar keer zo gedaan.

De tweede opmerking nav de tekst uit Psalm 4: kom tot jezelf betekent toch zoiets als: als je je eigen intenties serieus neemt, dan vallen de dingen op hun plaats. In mijn geval betekent dat dat ik bijvoorbeeld er goed aan zou doen om in het vervolg altijd om 6 uur op te gaan staan, zomer of winter, vakantie of geen vakantie. Voor mijn gevoel krijg ik dan de rust in mijn leven die ik zoek.

Voor vandaag geldt dat ik graag even de kaarten schrijf, aandacht besteed aan de zelfstudie Psychologie, en aan een goed gestructureerde bijeenkomst. Goed structureren kan door agendapunten naar voren te brengen en samenvattingen te geven, als de tijd daarvoor geschikt lijkt en de voorzitter dat niet doet. Ik ga het eens proberen. Proberen tot mezelf te komen. 