# 0824 donderdag 24 augustus 2000
20:33	Deze week zitten we nog in Egmond. Even opschrijven welk boeken ik in de vakantie heb gelezen:

- Harrie Potter en de gevangene van Alkazan: zeer spannend en geestig kinderboek. Ik ga de andere ook lezen. De schrijfster, J.K. Rowling, heeft na haar scheiding van een Portugese man, de boeken in een café geschreven, terwijl haar zoontje aan haar voeten rondscharrelde. Puur om geld te verdienen. Op dit moment is ze de meest verdienende vrouw in Engeland.

- Onmogelijke liefde, prachtig verhaal van een Joodse familie in Duitsland, in de 19e en 20e eeuw, door Roman Frister. Documenten in een koffer op een rommelmarkt gevonden. Streven van een steeds rijkere familie om echt Duitser te worden en de traditie trouw te blijven. Wat uiteindelijk natuurlijk mislukt.

- Waiting for the Barbarians, van J. Coetzee. Zeer indringend verhaal. Magistraat in grensstad van het Rijk. Goede relatie met de Barbarians wordt verstoord als kolonel van de geheime dienst onderzoek komt instellen naar vermeende oorlogsdreiging van de Barbarians. 

- Het veilige huis, van Nicci French. Zgn. psychologische thriller. Niet echt geweldig.

- De echtbreker, van René Appel, voor de leesclub. Geen succes.

- De tuin van de Finzi-Contini's van Giorgio Bassani. Schitterend. Joodse familie in Ferrara. 

Dus: zes boeken, waarvan vier heel mooi. 

Vanochtend moeder opgezocht in haar nieuwe kamer in de Dillenburg. Ziet er allemaal keurig netjes uit. Veel aardige kaarten, o.a. van Baukje en Arpe.