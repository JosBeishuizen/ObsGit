# 0326 vrijdag 26 maart 1999
Hoe ver zijn we nu? Halletje geschilderd, Berends kamertje komt vandaag af. Erg aan mezelf getwijfeld, maar begin nu weer op koers te raken. Deze week dacht ik: stel je krijgt kanker. Je kunt dan gemakkelijk door zo'n ziekte opgezogen worden. Je bent als het ware de ziekte. Bij alles wat je doet of zegt, bij alles wat anderen tegen je zeggen, denk je steeds: o.k., maar ik heb kanker. Met zo'n houding vergeet je dat je zelf ook nog iemand bent, los van je afschuwelijke ziekte. Je hebt jezelf een identiteit aangemeten, en die bestaat gewoon, kanker of geen kanker. Welke identiteit heb ik mijzelf aangemeten? Met welke eigenschappen weersta ik de dood?

Wie zou ik kunnen raadplegen?

Huub, Van Kilsdonk, Kees, Dirk, Janny en Jan. De vraag: weet je een goede psychotherapeut?

Hoe zou een brief eruit kunnen zien?

Beste,

Deze brief gaat over een concrete vraag: denk je dat het verstandig zou zijn voor mij om in psychotherapie te gaan, en, zo ja, ken je misschien een goede psychotherapeut? Ik heb niet veel op met psychotherapeuten in het algemeen en aarzel dus nog al. Daarbij komt dat ik mijn probleem misschien niet goed onder ogen zie. Ik weet dus ook niet wat ik van een therapie zou kunnen leren. Zolang ik dat niet goed weet wil ik er ook niet aan beginnen. Misschien is er wel niets aan de hand! Maar door een paar recente gebeurtenissen ben ik wel aan het twijfelen geraakt. Ik zet eerst die gebeurtenissen even op een rijtje. Daarna geef ik een soort zelfanalyse. Dat leidt dan vanzelf tot de vraag: wat vind je van die analyse, en hoe erg is het gesteld met deze jongen?

De gebeurtenissen.

1. De laatste maanden heb ik het zo druk gekregen op mijn werk dat iedereen om mij heen roept dat ik overspannen ben. Ik geloof niet in dat syndroom, althans niet voor mijzelf, maar het is wel zo dat ik weinig gelegenheid heb voor ontspanning. Ik zit regelmatig 's ochtends om half 6 achter mijn bureau, en ga vaak 's avonds laat nog door. Zelfs de overbuurman, een collega op de VU, is dat zo opgevallen, dat hij er laatst een opmerking over maakte. En dat in Amsterdam! Ik slaap dus weinig, te weinig, zeker nu ik de laatste tijd ook nog slecht slaap. Ik ben ook vier kilo lichter geworden, overigens een geluk bij een ongeluk.

2. Ik heb twee problemen op mijn werk. Mijn publicatielijstje is niet lang genoeg: 6 internationale publicaties over de afgelopen 6 jaar, maar onhandig verdeeld, zodat ik er niet 5 over de afgelopen 5 jaar heb. Ik dreig uit de onderzoekschool gezet te worden. Is niet fataal maar wel erg vervelend, zeker gezien mijn huidige positie als sectievoorzitter ad interim. Verder leid ik een ingewikkeld project waarin gestreefd waar naar de verbetering van de kwaliteit van lesgeven door docenten binnen de sociale faculteit. Door allerlei oorzaken is daar nog niets uitgekomen. Men verwijt mij, niet openlijk, ook niet na uitdrukkelijke navraag, gebrek aan leiding. Beide zaken hebben bij mij enorme twijfels opgeroepen over mijn functioneren als wetenschapper en leidinggevende. Volledigheidshalve: er gaan ook zaken heel goed. Mijn eigen onderwijs wordt zeer goed beoordeeld. De groep waar ik direct leiding aan geef is erg tevreden over de gang van zaken. 

Goed, hieruit ken je een beetje mijn ellende. Wat is er aan de hand? Ik heb steeds sterker het idee dat ik niemand ben, geen echte identiteit bezit. Deze week dacht ik: stel je krijgt kanker. Je kunt dan gemakkelijk door zo'n ziekte opgezogen worden. Je bent als het ware de ziekte. Bij alles wat je doet of zegt, bij alles wat anderen tegen je zeggen, denk je steeds: o.k., maar ik heb kanker. Met zo'n houding vergeet je dat je zelf ook nog iemand bent, los van je afschuwelijke ziekte. Je hebt jezelf een identiteit aangemeten, en die bestaat gewoon, kanker of geen kanker. Welke identiteit heb ik mijzelf aangemeten? Met welke eigenschappen weersta ik de dood?

Eerst maar even de mooie kant:

1. Ik ben een positivo. Probeer, tegen beter weten in, altijd de optimist uit te hangen. Probeer met humor moeilijke zaken te relativeren.

2. Ik ben geïnteresseerd in anderen, probeer door vragen en luisteren te weten te komen wat anderen  bezig houdt, ook al lukt het nooit om daar echt achter te komen. Ik ervaar de hulp en steun van anderen. In de eerste plaats Anne, en ook de kinderen, elk op hun manier. Ik bewonder ze mateloos. Maar ook vrienden en een paar collega's. Met name één collega, Pascal, oio, met wie ik met name de werkdruk en wat daaromheen zit, heb besproken. Ook een positivo.

3. Ik hou van lezen en leren. Leren en studeren fascineren me als onderwerp van wetenschappelijk onderzoek, met het verschil tussen verhalen en ideeën als bron van kennis. Kennen en liefhebben zijn volgens mij niet alleen taalkundig verwant.

4. Ik probeer eerlijk te zijn, tegenover anderen en tegenover mezelf. 

5. Ik hou van muziek. Muziek troost me, tilt me op, ontroert me. Dus: ik zoek naar ervaringen die me uit het hier en nu tillen. Het geloof is ook zo iets. 

Nu even een paar minpunten.

1. Ik heb geen identiteit, realiseer me de bovenstaande 5 punten te weinig. Gevolg: geen richting, achter alles aanhollen, strovuur, opgeslokt worden, snel uit het veld geslagen. Een collega zei: je bent net een jonge hond die overal achteraan rent.

2. Ik geef te weinig aan anderen, ben te bang voor afgang, ben gewoon te bang en onzeker. Ik kan anderen vaak niet overtuigen, overhalen om iets te doen wat moet gebeuren. Te weinig vechtlust. Geef te weinig leiding in omgang met anderen. Dat geldt overigens niet voor de omgang met mijn kinderen, gelukkig. Daar ervaar ik die terughoudendheid niet. 

3. Ik ga problemen uit de weg. Pak problemen niet aan. Heb de neiging om weg te lopen bij problemen. Fysiek en emotioneel. Sluit mezelf af bij problemen, ga zitten zwijgen en mokken. Tot grote frustratie van degenen, met wie ik het probleem heb.

4. Ik ben traag en langzaam, met name in praktische zaken.

5. Ik kom afspraken niet na, stel mensen teleur omdat ik dingen beloof en niet doe. Dit vind ik heel erg.

O.K. zo kan-ie wel weer. Wat denk je: herken je dit beeld? Denk je dat er (nog) iets aan te doen is? Moet ik er hulp bij halen? Die vragen zou ik graag een keer bespreken. 

