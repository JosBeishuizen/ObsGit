# 0613 zondag 13 juni 1999
11:45	Egmond. Tegenover mij zitten Anne-Carien, Sara en Cathrien te bakken in de zon. Voortdurend geschuif met bandjes om te voorkomen dat er streepjes ontstaan. Na lang aandringen heb ik mijn T-shirt uitgetrokken. Nu is het wachten op de 1e graads verbranding. Sara heeft in een ruk het boek uitgelezen dat ik haar donderdag voor haar verjaardag heb gegeven. Gisteravond heeft Anne-Carien een flink stuk van Berends haar afgeknipt zodat hij het nu met gel achterover kan kammen. Cathrien en vooral Sara hebben zich al uitvoerig met zijn haardracht bezig gehouden. Ik lees de kranten en luister naar onwaarschijnlijk mooie muziek van Händel (Zadok the Priest).

De bombardementen op Kosovo en Servië zijn na 79 dagen beëindigd. De NAVO presenteert het akkoord als een overwinning. Er schijnen 10.000 Servische soldaten omgekomen te zijn, ongeveer 900.000 Kosovaren zijn gevlucht en zitten in tentenkampen in Macedonië en Albanië of zijn naar elders in Europa overgebracht. Volgens Koen Koch in Trouw zijn de doelen van de bombardementen in ieder geval niet gehaald: het voorkomen van een ethnische zuivering. Koch vindt dat je een klassieke oorlog ter vernietiging van de militaire macht van een vijand niet moet verwarren met een humanitaire interventie ter verhindering van een etnische zuivering. Clinton heeft benadrukt dat de V.S. pas gaan meewerken aan de wederopbouw van Servië als Milosevich door het Servische volk is afgezet. 

In de krant drie portretten van de huidige cultuur gelezen. Een treurig verhaal over zama's: zwervende alleenstaande minderjarige asylzoekers. Geen hulp of begeleiding, weinig initiatief, geen geld, veel gokken, onderlinge bedreiging en afpersing, diefstal en drugs. Nou ja, wat een droefheid, next door. Eén begeleider of voogd op 30 jongens vanaf 15 jaar. Ze zien hun begeleider eens per 2 maanden. Veel bureaucratie. Een jongen legt contact met een kennis die hem regelmatig komt opzoeken in een asylzoekerscentrum. Jongen moet 15 gulden per week afdragen voor koffie voor de bezoeker. De Stichting Samah (deel van Humanitas) zoekt meer begeleiders. Misschien iets voor ons, of voor mensen in de ekklesia?

Verder een portret van de hedendaagse man en vrouw en hun onderlinge relaties, door een Utrechtse socioloog. Als je dat leest komen er twee gedachten bij je op. 1. De sociologie komt terug als nuttige discipline 2. Ik herken mezelf totaal niet in de portretten van de wacho (watje + macho) die met zijn vrienden voetbalt en met zijn vrouw praat of de New Lads, die niet mee willen doen aan de rat race. De socioloog schetst wel een somber beeld van de relaties tussen mannen en vrouwen: enerzijds verregaand individualisme, anderzijds behoefte aan warmte in het eigen gezin, uit reactie op het falen van de ambitieuze en scheidende babyboomers door wie de huidige generatie is grootgebracht. Wat vooral opvalt is het enorme gebrek aan continuïteit tussen de generaties. Geen geloof, geen gezin, geen gesprek, geen aanstekelijke saamhorigheid. 
