21:49	Vanmiddag Pieter Nauta's vrouw Hanneke gecremeerd. Of liever: afscheid van haar genomen, want de kist bleef achter en wij liepen naar een andere zaal om te condoleren. In dat vreselijk steriele "centrum voor begraven en cremeren" (wat een gotspe!) Westgaarde. Als ik morgen dood ga, stop mij dan maar in de grond op Zorgvlied, aan de Amstel, onder een mooie boom, of naast een klein meisje (zoals vader in Ermelo). Ik wil in de grond. Cathrien en Berend ook, zoals we bespraken tijdens het condoleren. Prettiger voor de nabestaanden, die kunnen ergens naar toe en ergens bloemen neerleggen. 
Helaas waren veel mensen afwezig door vakantie. Veel van Pieters naaste collega's, die dat erg zullen betreuren. De meeste geïnteresseerde ouders waren er: fam. Klop, fam. Sprenger, Jan Jobse, wij. Er waren toespraken en er was muziek. Een foto op de kist, dat zie je tegenwoordig veel. Pieter raakte aan het begin en aan het eind van zijn toespraak (hij eindigde met "Ik heb je lief", de kerntekst van een liedje dat vervolgens door Paul de Leeuw werd gezonden, wel ontroerend) erg geëmotioneerd. Zijn schoonmoeder had een gedichtje gemaakt. Tenslotte sprak zijn vader, een indrukwekkende oude baas met snor en lintje. Hij omarmde zijn zoon tot slot, wel theatraal, maar toch ook ontroerend omdat ze het waarschijnlijk voor het eerst deden. Cathrien en Sara pinkten een traantje weg, evenals Anne en ik. Berend niet. 
Ik hoop dat er bij mijn begrafenis veel mensen komen. Ik zou een dienst in de kerk willen, met veel mooie muziek. Graag Cecilia Bartoli (Lascia la spina), Jessye Norman (When I'm down and laid in earth uit Dido and Aeneas), evt. Zadok the Priest en het Pie Jesu uit het Requiem van Andrew Lloyd Webber.
Opmerkelijk: ik zei tegen Cathrien dat ik bang voor de dood zou zijn als ik zou weten dat ik binnen een maand zou sterven. Cathrien keek daarvan op, kon zich dat eigenlijk niet goed voorstellen.