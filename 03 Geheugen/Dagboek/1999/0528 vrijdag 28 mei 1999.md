# 0528 vrijdag 28 mei 1999
Vanmiddag ontmoet ik mijn Mediakids vrienden. Lissabon: mooi en lelijk door elkaar, niet zo uitbundig als Barcelona. De Portugezen zijn gewoon veel armer dan de Spanjaarden. Maar toch wel heel sfeervol. Beetje vaag, ik verzin nog wel iets beters. Gisteravond heel gezellig gegeten met een collega van AC en haar man die hier ook zitten. Hij is kinderarts in he St. Lucasziekenhuis in Amsterdam. Wil eigenlijk terug naar Mozambique waar hij vroeger als arts heeft gewerkt. Ze hebben samen geen kinderen. Hij is net zo oud als ik (50 dus) en wil wat anders. Ze overwegen nu een appartement in Lissabon te kopen, zodat hij van daar uit projecten in Afrika kan uitvoeren. De plannen zijn nog niet echt helder. Wonen in Lissabon is duur,  net zo duur als in Amsterdam. 

Ga zo dadelijk naar mijn Mediakids clubje. Anne en Richard zitten nog in de stad. Eigenlijk is Lissabon wel een beetje chique, oude chique dan, en veel vergane glorie. Toch wel een stad met een eigen karakter. 

Kijk dat is nu het leuke van deze Psion: je kunt tijdens een slaapverwekkende vergadering gewoon iets anders gaan doen. We zijn nu aan het discussiëren onder welke naam een file in een database moet worden opgeslagen. Kijk, ik ben daar niet echt in geïnteresseerd  Ik heb er zelfs geen mening over. Nu kan ik gewoon even iets gaan opschrijven. In het bestuur van de Hildebrand-Van Loonschool zit een zeer hard werkend advocaat, Ferdinand Grapperhaus, die tijdens vergaderingen regelmatig stukken zit te lezen en te tekenen voor zijn werk. Ik zou nu dus gewoon kunnen gaan verder schrijven aan een artikel. Ik ga zo dadelijk kijken of ik hier ergens kan mailen. 
