# 0405 maandag 5 april 1999
Tweede Paasdag in Egmond. Na het schitterende weer van Goede Vrijdag is het sinds zaterdag mistig en regenachtig. Overspannen zijn houdt voor mij twee dingen in: (1) tegen elke klus opzien als tegen een berg, (2) sterke stemmingswisselingen. Verder slaap je slecht en val je af. Nou ja, misschien ben ik inderdaad wel over de rooie. Wat eraan te doen? In de eerste plaats accepteren dat er een tijdlang weinig uit je vingers komt. Vervolgens per tijdseenheid een bepaalde klus met jezelf afspreken en die vervolgens ook uitvoeren. Proberen voldoende slaap te krijgen. Proberen sterke emoties en emotionerende situaties te vermijden. Mijn klus tot 8 uur: paper Marije van Wijngaarden lezen en een cijfer geven. Volgende klus: kachel aanmaken en hard lopen.