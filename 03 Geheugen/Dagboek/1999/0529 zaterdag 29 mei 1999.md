# 0529 zaterdag 29 mei 1999
Wij hadden gisteravond een gezellige maaltijd met de Mediakids-collega's. Maar daar ging een turbulente rit door de stad aan vooraf. Ik had het lumineuze idee opgevat om na te gaan of ik mijn mail hier ergens kon checken. De Portugese gastheer zei dat het geen enkel probleem was. Na afloop van de bijeenkomst, om 18 uur, zou ik even mee gaan met de secretaresse. Maar een collega van de belendende Universiteit van Lissabon bood aan dat ik even met hem mee kon gaan om in zijn instituut te mailen. Hij zou mij daarna meenemen om Anne-Carien en Richard op te halen van het hotel om daarna naar het restaurant te gaan. O.K. O.K. geen enkel probleem. Wij naar het kantoor van Fernando. Dat blijkt een kwartier rijden te zijn. Lopend naar het psychologie-instituut komen we nog een uiterst belangrijk persoon tegen met wie Fernando 10 minuten blijft praten. O.K. naar boven, AC bellen dat we eraan komen en mail checken. Dat blijkt niet te lukken, Mijn provider Compuserve is de boosdoener. Uiteindelijk wel mijn mail van de fsw account gecheckt. In de auto naar de binnenstad. Na 5 minuten lopen we gruwelijk vast in het verkeer. Na veel gehannes (AC gewaarchuwd via het mobieltje van Fernando, handig!)  komen we een uur te laat in het restaurant aan.

De discussie gaat nu in het Spaans verder. Ik ga dus nu maar weer even wat anders doen. Eigenlijk zouden dit soort bijeenkomsten verboden moeten worden. Bijeenkomst zonder agenda of duidelijk doel, waarbij van de 13 aanwezigen 4 consequent hun mond houden. Eigenlijk zou ik nooit meer naar dit soort bijeenkomsten moeten gaan. Of moet ik dit soort tijdverspilling voor lief nemen? Misschien kom ik morgen wel onder een van die nostalgische trammetjes die hier in het centrum rondrijden. Dan heb ik de laatste dag van mijn leven gruwelijk vermorst. Is dat geen ernstige doodzonde? 
Ik ben nog niet begonnen aan het bespreken van de deelnemers aan deze bijeenkomst. Wie zou hier het eerst zijn geduld verliezen? Vermoedelijk ikzelf. Karl Steffens heeft een assistente, Dorothee Valder, die opeens erg lijkt op die studente uit het departementsbestuur, Sacha Huisman, hetzelfde ongrijpbare type, met wie ik werkelijk geen enkele contact  heb. Hoe kan dat? Ligt dat aan mij? Volgens AC is ze heel beschermd opgegroeid.

Hee, wat leuk, een faxje van Sara en Cathrien. Amuseren zich zeer met Gerrie en gaan vanavond naar het songfestival op t.v. kijken (Sara: lekker dom).
