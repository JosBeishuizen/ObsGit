# 0107 zondag 7 januari 2001
‘s Avonds opruimen en de volgende dag voorbereiden. Dat blijkt moeilijker dan ik dacht. Ik zal het opnieuw gaan proberen.

Een schokkend weekendje, vond ik. Vrijdagavond bij Meindert en Mieke gegeten. Allemaal heel feestelijk en gezellig, tot Meindert begon aan zijn rampzalige kamikaze actie. Klacht over zijn indruk dat Mieke de zwarte piet van het mislukken van de Israel reis met Jan Willem en Titia kreeg toebedeeld. Maar hij had zich zelf ook vreselijk geërgerd aan Jan Willems gedrag. Precies vader. Een soort Festen in Beizenproporties. Jan Klein zag zich, bij afwezigheid van Jan Willem, genoodzaakt diens positie toe te lichten. Wat weer felle reacties van Mieke opriep. Harry en ik vonden het allemaal niet erg verheffend en op ons verzoek werd de discussie gestopt. Ik ging met een zware kater weg, maar Anne vond dat weer een beetje overdreven. Goed dat de zaak is uitgesproken. Dat is ook weer waar.

Anne-Carien en ik zijn in grote pedagogische zorgen beland nu Cathrien opeens verliefd is geraakt en meteen de indruk wekt voor de rest van haar leven in de zevende hemel te gaan wonen. Je raadt nooit waar en hoe ik het tweetal voor het eerst aantrof: In het krakerscafé Vrankrijk, vorige week vrijdag om half 2 ‘s nachts, nogal in elkaars armen. Ik ben eerst maar eens een biertje gaan drinken, om een beetje overzicht over de situatie te krijgen. Cathrien was met een paar klasgenoten naar dit etablissement getrokken. Een beetje een donker hol, geen reclame of ramen aan de straat. Gevuld met goedmoedige zombies, die we vroeger enigszins generaliserend “langharig werkschuw tuig” noemden. Een vredelievend sfeertje, maar wel erg donker en een beetje duister. Eigenlijk twee ruimtes: de barruimte en een dansvloer. Op de dansvloer twee vriendinnen van Cathrien. Ernaast een stel in innige omhelzing, waarvan ik eerst nog even dacht: “Het zal je dochter maar wezen”, om vervolgens te constateren dat het wel degelijk Cathrien zelf was met een donkerharige krullenbol. Tsja, toen dus eerst een biertje. We hadden afgesproken dat ik Cathrien en haar vriendinnen Laura en Santje zou ophalen om half 2. Ze wilden eigenlijk tot 4 uur blijven, waar dat vonden wij een beetje te gortig. Na enig aandringen zijn we op de fiets huiswaarts gegaan, in een betrekkelijk zwijgzame stemming, behalve toen Cathrien op de brug van de Prinsengracht bijna een hek ramde. Cathrien bleek inderdaad een aardig aantal glazen bier op te hebben. Santje bleef bij Cathrien slapen. Ik bracht Laura even naar haar huis, hier vlakbij, en had dus de gelegenheid om even wat meer over de krullenbol te weten te komen. Hij bleek ook op het Ig te zitten (gelukkig…), maar een zittenblijver, opnieuw in de derde klas. En nu is het dus aan, hand in hand op het schoolplein, en mailen. Chatten hebben we verboden, vanwege de telefoonrekening… Gister stuurde Cathrien een mailtje, terwijl ik naast de computer iets met de printer deed. Uiteraard hield ik discreet mijn ogen op de printer gericht, maar Anne die erbij kwam staan, begon meteen gezellig mee te lezen. De jongeman bleek depressief en werd door Cathrien in alle toonaarden getroost en opgemonterd…

Cathrien was vanochtend heel opgetogen over het bezoek aan de disco. Ik wil eigenlijk nog wel even over het uitstapje met haar praten. Ik veroordeel haar gedrag niet hoewel ik dat gevoos in het openbaar niet erg jofel vind. Wat ik wil zeggen is dat je geleidelijk aan moet werken aan de invulling van je eigen identiteit. Daarmee bedoel ik niet zoiets als je eigen karakter of je diepste zelf ontdekken. Iedereen heeft zijn sterke en zwakke kanten, en het is handig als je jezelf op dat punt leert kennen en accepteren. En je houding bepaalt. Bijvoorbeeld door je jezelf niet bloot te stellen aan verleidingen waaraan je geen weerstand kunt bieden. Aan je eigen identiteit werken is zoiets als keuzes maken. Kiezen voor een bepaalde manier van leven, bijvoorbeeld je beroep, maar ook je interessegebieden, je vrienden, je omgang met je vrienden, je uiterlijk, je levensovertuiging. Daarin moet je werken aan je eigen stijl. Dat is leuk om te doen. Experimenteren hoort daarbij. Onderzoek alle dingen en behoud het goede, zoals Paulus al zei. Dat café vond ik een bepaalde vriendelijke maar ook onbekende sfeer uitstralen. Er zat ook een zeker nihilisme in, wat ik niet echt aantrekkelijk vind. Probeer te bedenken wat je wel en niet wilt. Laat je niet meeslepen in avonturen waarvan je achteraf spijt krijgt. De niet uitsluitend mee omdat je er koste wat kost bij wilt horen. Kies je eigen stijl. Zoiets.

