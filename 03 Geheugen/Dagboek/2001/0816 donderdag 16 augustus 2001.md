# 0816 donderdag 16 augustus 2001
Wat ik het liefst zou willen kunnen is gedisciplineerd leven. Eigenlijk moet ik mezelf op dat punt eens het nodige gaan leren. Misschien elke dag een klein taakje erbij verzinnen. Je kunt natuurlijk zaken verzinnen als: niet roken, snoepen, internet, mahjong, etc. Maar volgens de Positieve Creatiespiraal is dat geen goede aanpak. Ik zou het meer willen zoeken in beperkingen van de werkplek. Een soort doelgerichtheid in het werk brengen. Vandaag zou mijn taak kunnen zijn: Uitsluitend werken aan de 13 taken die ik me heb voorgenomen en geen andere dingen doen. Bij elke taak bedenken wat de volgende zal zijn. En nieuwe taken op een lijstje schrijven om te doen als de 13 taken zijn afgerond. Nou, dat klinkt vrij rigide. Ik zal het proberen uit te voeren. Ga nu ontbijt regelen en aankleden. Daarna uur schrijven. Dan piano spelen.