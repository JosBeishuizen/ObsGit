# 0417 maandag 17 april 2023
Op weg naar Utrecht in de trein, een tijd geleden. Je hoort weinig Nederlands meer om je heen. Nog even over de uitvaart van Huub zaterdag. Het was inderdaad groots en kolossaal. Maar het koor zong prachtig en de balans met de instrumenten was perfect. De zus van Huub, de laatst overgeblevene uit een gezin met vier kinderen, had de kortste en meest persoonlijke toespraak. Toen Huub op zijn 18e aankondigde dat hij priester wilde worden was iedereen zeer verbaasd. Huub, de rebelse Huub? Zijn moeder huilde zo lang dat zij een zonnebril moest dragen. Andere toespraken, van Trijntje en Tjeerd, waren vooral erg lang. De dienst duurde met elkaar twee uur en 45 minuten. 
Zorgvlied was een verhaal op zich. De besloten kring bleek vrij uitgebreid. De kist en het gezelschap gingen per boot maar lieten vrij lang op zich wachten. We stonden met elkaar een uur te blauwbekken. Wat bleek later: toen de kraaien de kist uit de boot wilden tillen, braken de draagriemen af waardoor de kist met klap terugviel in de boot. Hengsels afgebroken, algehele consternatie. Uiteindelijk toch bij het graf gearriveerd waar Tom van der Grinten nog herinneringen aan de Groningse tijd ophaalde. Om 8 uur spoedden wij ons verkleumd naar de pizzeria aan de Ceintuurbaan. 