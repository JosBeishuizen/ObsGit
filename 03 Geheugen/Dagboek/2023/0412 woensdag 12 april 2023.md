# 0412 woensdag 12 april 2023
Wat ik dezer dagen voelde: Huub is in de vezels van mijn kijk op geloof en leven gaan zitten. Zijn taal, zijn zinnen, zijn teksten, zijn liedjes, het is allemaal zeer nabij. Daarom voelt het als een grote leegte en een groot gemis dat hij er niet meer is. Dat geldt voor mij persoonlijk, en vast voor velen met mij, maar het geldt natuurlijk ook voor de Ekklesia als gemeenschap. Huub was de spil van de beweging naar verzelfstandiging in 1970. Hij hield van actie, van ophef, over wezenlijke zaken. Huub haalde veel fondsen binnen, en kon vervolgens ook goed spenderen. Deze eenvoudige penningmeester had dikwijls het nakijken, ook al had ik het vak geleerd van John Schulte Fischedick. Huub wist getalenteerde mensen aan te trekken, teveel om op te noemen. Zij allen droegen en dragen de Ekklesia. De Ekklesia was en is een veelkleurige gemeenschap. Toen ik voor het eerst een Dag van Overleg bijwoonde ergens in zeventiger jaren en in gesprek raakte, was mijn directe reactie: hier wil ik bij horen. Autonomie en vrijheid waren en zijn nog steeds wezenskenmerken van onze gemeenschap. Maar ook betrokkenheid, op de wereld en op elkaar. Dat was Huub. En daar gaan we mee verder. 