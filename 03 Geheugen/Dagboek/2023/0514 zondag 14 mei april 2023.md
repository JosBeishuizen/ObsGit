# 0514 zondag 14 mei april 2023
Op je verjaardag moet er toch wel een reflectie komen. Zeker nadat we afgelopen maandag 8 mei van Mieke afscheid hebben genomen. Was een mooie bijeenkomst, de kinderen waren allemaal mee, heel fijn. Mooie woorden en mooie muziek. Mijn bijdrage viel goed. 

Mieke kwam in 1963 in het gezin van de Beizen. Meindert en Mieke trouwden op 2 september 1964. We maakten als Beizen een boekje met bruiloftsliederen. Daarin valt vooral het W.G.-J.Z.-Lied op. Het gaat over Mieke die toen in Amsterdam in de verpleging werkte en haar opleiding had gevolgd in het gereformeerde Julianaziekenhuis. Het eerste couplet gaat als volgt (op de wijs van: Ferme jongens, stoere knapen):
Ferme zusters, reine meiden,
Oh, hoe potig staat gij daar.
Leg de mens maar op zijn zijde,
Houd de klismaspuit maar klaar.
Tussen die zusters zie je haar staan,
Onze Mieke van der Laan.
Tussen die zusters zie je haar staan,
Mieke E. van der Laan.
Dit lied geeft goed weer hoe we in het gezin van de Beizen Mieke leerden kennen en ook een beetje ontzag voor haar kregen. En haar altijd zijn blijven waarderen: ferm, kordaat, stoer, standvastig.

Mieke was altijd aanwezig en uitgesproken. Vader had een kale schedel. Tammo, hij zal een jaar of zes zijn geweest, vroeg een keer aan opa: Opa, waarom heb je een kaal hoofd? Vader wist zo gauw geen antwoord op deze existentiÃ«le vraag te geven en Tammo vervolgde: Dan moet je gewoon een zetpil nemen, is het zo weer over. In dat advies meenden wij Mieke te beluisteren. 

Mieke was een heel betrokken, geduldige en lieve moeder in haar eigen gezin en een hartelijke en zorgzame schoonzus bij ons als Beizen. Ze organiseerde tot voor kort met enige regelmaat een etentje met ons allen bij haar thuis, ook toen Meindert niet meer leefde. De maaltijd was altijd heel royaal en gezellig. Ze hield van die bijeenkomsten en voelde het ook als haar verantwoordelijkheid om de boel bij elkaar te houden. Er waren wel eens strubbelingen, niets menselijks is de Beizen vreemd, maar Mieke zette zich er echt voor in om plooien weer glad te strijken, waarbij haar nuchterheid, haar gevoel voor humor en relativeringsvermogen haar enorm hielpen. 

Toen Mieke in 1963 in ons gezin kwam was ze de stoere Friezin die ik eerder al beschreef. Naarmate ze ouder werd begon haar Joodse identiteit steeds meer voor haar te betekenen. De kinderen hebben dat in de rouwadvertentie in de kranten heel goed onder woorden gebracht, door zowel de namen te noemen van Henk en Nel van der Laan, haar pleegouders, als ook de namen van Johnny en Rebecca Coster, haar biologische ouders. Meindert steunde en hielp Mieke actief in die zoektocht naar haar verleden. Ook voor ons werd het verhaal steeds werkelijker, zeker na het zien van de documentaire van Willy Lindwer, waarin we Mieke's ouders uit de sjoel zien komen na de voltrekking van het huwelijk van hun vrienden  Max en Clara Werkendam. Het was een voorrecht om haar verhaal met Mieke te kunnen delen. Ze bleef heel nuchter onder de emoties die de herinneringen met zich meebrachten. In een interview met een krant uit Sneek zegt ze: "Ergens heb ik toch die Joodse instelling mee gekregen van kracht en altijd blijven doorgaan. De avond waarop mijn ouders mij alles vertelden, heb ik heel veel gehuild maar daarna had ik zoiets van 'het leven is nu eenmaal zo'."

Zo zullen we ons Mieke blijven herinneren. Een lieve, warme, nuchtere, ferme, rechtop staande, vastberaden Friese, Joodse vrouw. 

Veel te vertellen over de (klein)kinderen en over Gerrie's 90ste verjaardag die we gisteren hebben gevierd. Maar nu eerst naar de kerk. 

![[Mieke1.jpg|500]]![[Mieke2.jpg]]




