# 0506 zaterdag 6 mei 2023


1. In de zomer van 1963 is Meindert 28 jaar. Op 17 juli is de begrafenis van Oma Beishuizen uit Westerlee in Groningen. Meindert had op dat moment geen verkering. Oma Beishuizen had zich daar, gezien Meindert's leeftijd, zorgen over gemaakt. Ze werd in haar ouderdom wat warrig en had Meindert al eens aangespoord om een partner te zoeken, want, zoals ze op z'n Gronings zei, "het kon wel verboden worden". Na afloop van die begrafenis zei Meindert: we verliezen Oma maar we krijgen Mieke erbij. De verloving volgde op Tweede Kerstdag 1963 in Epe waar naartoe vader en moeder Van der Laan net waren verhuisd. Ze gingen wonen in het gloednieuwe, nog lege bejaardentehuis waarover zij de leiding op zich namen. 

2. Het huwelijk volgde al snel, op 2 september 1964 in Den Haag. We maakten als Beizen een boekje met bruiloftsliederen. Daarin valt vooral het W.G.-J.Z.-Lied op. Het gaat over Mieke die toen in Amsterdam in de verpleging werkte en haar opleiding had gevolgd in het gereformeerde Julianaziekenhuis. Het eerste couplet gaat als volgt (op de wijs van: Ferme jongens, stoere knapen):

Ferme zusters, reine meiden,
Oh, hoe potig staat gij daar.
Leg de mens maar op zijn zijde,
Houd de klismaspuit maar klaar.
Tussen die zusters zie je haar staan,
Onze Mieke van der Laan.
Tussen die zusters zie je haar staan,
Mieke E. van der Laan.

Dit lied geeft goed weer hoe we in het gezin van de Beizen Mieke leerden kennen en ook een beetje ontzag voor haar kregen. En haar altijd zijn blijven waarderen: ferm, kordaat, stoer, standvastig.

2. Mieke was altijd aanwezig en uitgesproken. Vader had een kale schedel. Tammo, hij zal een jaar of zes zijn geweest, vroeg een keer aan opa: Opa, waarom heb je een kaal hoofd? Vader wist zo gauw geen antwoord op deze existentiÃ«le vraag te geven en Tammo vervolgde: Dan moet je gewoon een zetpil nemen, is het zo weer over. In dat advies meenden wij Mieke te beluisteren. 

3. Mieke was kordaat, Meindert was bedachtzaam. Ze verschilden in dat opzicht van elkaar. Meindert kon zich wel eens ergeren als Mieke naar zijn gevoel te snel met haar oordeel kwam. Een eigenschap die meer Beizen bezitten. Mieke liet zich daardoor niet uit het veld slaan, maar was wel gevoelig voor Meindert's perspectief. Zo vulden ze elkaar weer goed aan.

4. Mieke was een heel betrokken, geduldige en lieve moeder in haar eigen gezin en hartelijke en zorgzame schoonzus bij ons als Beizen. Ze organiseerde tot voor kort met enige regelmaat een etentje met ons allen bij haar thuis, ook toen Meindert niet meer leefde. De maaltijd was altijd heel royaal en gezellig. Ze hield van die bijeenkomsten en voelde het ook als haar verantwoordelijkheid om de boel bij elkaar te houden. Er waren wel eens strubbelingen, niets menselijks is de Beizen vreemd, maar Mieke zette zich er echt voor in om plooien weer glad te strijken, waarbij haar nuchterheid, haar gevoel voor humor en relativeringsvermogen haar enorm hielpen. Hetzelfde geldt voor de vriendenkring uit Agora. Ook daar droeg ze bij aan de onderlinge betrokkenheid.

5. Toen Mieke in 1963 in ons gezin kwam was ze de stoere Friezin die ik eerder al beschreef. Naarmate ze ouder werd begon haar Joodse identiteit steeds meer voor haar te betekenen. De kinderen hebben dat in de rouwadvertentie in de kranten heel goed onder woorden gebracht, door zowel de namen te noemen van Henk en Nel van der Laan, haar pleegouders, als ook de namen van Johnny en Rebecca Coster, haar biologische ouders, die op de dag van Mieke's derde verjaardag werden gedeporteerd naar Sobibor en daar meteen na aankomst werden vermoord, we kennen de geschiedenis. Wij hebben nu zelf kleinkinderen in die leeftijd, en kunnen ons voorstellen welke gedachten door het hoofd van Mieke's ouders zijn gegaan in die trein op die derde verjaardag van hun dochter. 

6. Meindert steunde en hielp Mieke actief in die zoektocht naar haar verleden. Ook voor ons werd het verhaal steeds werkelijker, zeker na het zien van de documentaire van Willy Lindwer, waarin we Mieke's ouders uit de sjoel zien komen na de voltrekking van het huwelijk van hun vrienden  Max en Clara Werkendam. Het was een voorrecht om haar verhaal met Mieke te kunnen delen. Ze bleef heel nuchter onder de emoties die de herinneringen met zich meebrachten. In een interview met een krant uit Sneek zegt ze: "Ergens heb ik toch die Joodse instelling mee gekregen van kracht en altijd blijven doorgaan. De avond waarop mijn ouders mij alles vertelden, heb ik heel veel gehuild maar daarna had ik zoiets van 'het leven is nu eenmaal zo'."

7. Zo zullen we ons Mieke blijven herinneren. Een lieve, warme, nuchtere, ferme, rechtop staande, vastberaden Friese, Joodse vrouw. 

