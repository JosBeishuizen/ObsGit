# ☀️ Natalia Ginzburg over geloven in God
Wie gelooft heeft dus noch roem, noch kameraden, noch vlaggen, noch wapens; hij is triest, ongelovig en eenzaam; en hij heeft niet eens veel woorden waarmee hij zich tot God kan wenden. Dit omdat er maar heel weinig dingen zijn die hij over God denkt te weten; en verder omdat de woorden die hij om zich heen vindt om God te verduidelijken en te definiëren hem alle onwaar in de oren klinken. De abstracte en algemene ideeën klinken hem onwaar in de oren: het lukt hem niet er iets in te ontdekken en ze laten hem koud. Hij vindt het helemaal niet prettig om aan God te denken als aan een vader, zoals sommigen suggereren, of als aan een broer of een vriend; dergelijke abstracte woorden laten hem koud. Maar als hij daarentegen in gedachten het gezicht van zijn eigen vader of moeder terugziet, of van zijn echte broers en vrienden, of van zijn kinderen, dat wil zeggen, als hij aan reële en bepaalde personen denkt, of ze nu leven of dood zijn, en als hij nadenkt over zijn liefde voor hen en de herinneringen aan de dagen en de plaatsen waar hij met hen gewoond en geleefd heeft en hij voelt bij die herinneringen brandende tranen en een vreemd geluk opwellen, dan voelt hij even iets beven en golven dat meteen weer verdwijnt en dat misschien God was. 

Uit Mensen om mee te praten, p155/156. 