# ☀️ Natalia Ginzburg over de dood
Het is uitgesloten dat wie gelooft duidelijke ideeën heeft over de dood. Hij weet niet duidelijk wat hij wil. Wat hij het meest wenst, is samen te kunnen zijn met de mensen die hij tijdens zijn leven heeft liefgehad; hij denkt dat zij hem daar zullen opwachten met de gezichten, stemmen en gebaren die ze tijdens hun leven hadden: hij kan en wil ze zich niet anders voorstellen: hij wil ze precies zoals ze waren, niet wijzer, niet zachter, liever of beter. Hij denkt dat ze hem daar zullen opwachten zoals ze hem tijdens hun leven altijd opwachtten bij de trein, na zijn afwezigheid; van verre zullen ze hem toezwaaien en dan zullen ze hem tegemoet komen lopen; en hij zal heel moe maar vol ongeduld zijn om alles te vertellen en aan te horen. Zij zullen al die tijd steeds samen zijn geweest, of ze elkaar nu wel of niet kenden, elkaar wel of niet liefhadden; ze zullen niet, hoopt hij, wijzer zijn geworden, maar ze zullen alle oude aardse jaloezie of rancune hebben laten varen: net zoals tijdens het leven soms gebeurde op momenten van groot geluk of grote tegenspoed, toen hij in zichzelf of in de mensen om hem heen elk bitter of kwaadaardig gevoel voelde verdwijnen alsof een windvlaag misschien alle ellende en vergif had weggewist uit zijn en hun ziel. Zo denkt hij dus niet aan hen, de mensen die hij heeft liefgehad, als beter dan voorheen, maar denkt hij dat ze daar net zo zijn als op de meest warme en verheven momenten van hun leven. 