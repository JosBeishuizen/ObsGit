# Kopland Rutger - Psalm

Dan zullen deze geluiden wind zijn,  
als ze opstijgen uit hun plek, dan  
zullen ze verwaaien, zijn ze wind.  
  
We hebben geademd en onze adem was  
als zuchten van bomen om een huis,  
  
we hebben gepreveld en onze lippen  
prevelden als een tuin in de regen,  
  
we hebben gesproken en onze stemmen  
dwaalden als vogels boven een dak.  
  
Omdat wij onze naam wilden vinden.  
Maar alleen de wind weet de plek  
die wij waren, waar en wanneer.

© 2007, Rutger Kopland  
From: _Verzamelde Gedichten (1966-2004)_  
Publisher: Van Oorschot, Amsterdam