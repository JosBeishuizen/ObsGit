# Vasalis - Tijd
- Ik droomde, dat ik langzaam leefde...
  langzamer dan de oudste steen.
  Het was verschrikkelijk: om mij heen
  schoot alles op, schokte of beefde,
  wat stil lijkt. 'k Zag de drang waarmee
  de bomen zich uit de aarde wrongen
  terwijl ze hees en hortend zongen;
  terwijl de jaargetijden vlogen
  verkleurende als regenbogen...
  Ik zag de tremor van de zee,
  zijn zwellen en weer haastig slinken,
  zoals een grote keel kan drinken.
  En dag en nacht van korte duur
  vlammen en doven: flakkrend vuur.
  - De wanhoop en de welsprekendheid
  in de gebaren van de dingen,
  die anders star zijn, en hun dringen,
  hun ademloze, wrede strijd...
  Hoe k√≤n ik dat niet eerder weten,
  niet beter zien in vroeger tijd?
  Hoe moet ik het weer ooit vergeten?