# Bloem J.C. - November
November  
  
Het regent en het is november;  
Weer keert het najaar en belaagt  
Het hart, dat droef, maar steeds gewender,  
Zijn heimelijke pijnen draagt.  
En in de kamer, waar gelaten  
Het daaglijks leven wordt verricht,  
Schijnt uit de troosteloze straten  
Een ongekleurd namiddaglicht.  
De jaren gaan zoals zij gingen,  
Er is allengs geen onderscheid  
Meer tussen dove erinneringen  
En wat geleefd wordt en verbeid.  
Verloren zijn de prille wegen  
Om te ontkomen aan de tijd;  
Altijd november, altijd regen,  
Altijd dit lege hart, altijd.  
  
J.C. Bloem  
  
In memoriam Inge Sol