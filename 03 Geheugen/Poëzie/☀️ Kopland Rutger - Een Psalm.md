# ☀️ Kopland Rutger - Een Psalm
De grazige weiden de rustige wateren  
op het behang van mijn kamer  
ik heb geloofd als een bang kind  
in behang  
  
als mijn moeder voor mij gebeden  
had en mij weer eens een dag langer  
vergeven was bleef ik achter  
tussen roerloze paarden en koeien  
te vondeling gelegd in een wereld  
van gras  
  
nu ik opnieuw door gods landerijen  
moet gaan vind ik geen schrede  
waarop ik terug kan keren, alleen  
een kleine hand in de mijne  
die zich krampt als de geweldige lijven  
van het vee kreunen en snuiven  
van vrede.  
  
Rutger Kopland,  
uit Onder het vee
Amsterdam: G.A. van Oorschot