# Campert Remco - Koud
Winter nadert. 
Ik voel het aan de lucht 
en aan de woorden, die ik schrijf. 
Alles wordt klaarder: de straat 
is tot aan zijn eind te zien. De woorden 
hebben geen eind. 

Ik ben dichter 
bij de waarheid in december 
dan in juli. Ik ben dichter 
bij gratie van de kalender, lijkt het 
soms wel. Toch, de woorden niet, de steden 
nemen hun eind. 

Als er ergens, 
zomer en winter, maar een ster 
brandde, die een fel wit licht gaf. 
Ik zeg een ster, maar het 
mag alles zijn. Als het maar brandt en 
woorden warmte geeft. 

Maar ik geloof 
niet, en 's winters nog minder, aan 
zo'n ster. In woorden moet ik geloven.
Maar wie kan dat? Ik ben 
een stem, stervend en koud, vol 
winterse woorden. 

Remco Campert 
Uit: Berchtensgaden,
De bezige bij, Amsterdam 1953 