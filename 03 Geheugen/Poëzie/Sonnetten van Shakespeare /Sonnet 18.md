# Sonnet 18
https://open.spotify.com/episode/5b1aBacCSzWC7joNlGVeLq?si=SU0ilcPsTqKvDEpOUO4GqQ

Shall I compare thee to a summer’s day?
Thou art more lovely and more temperate:
Rough winds do shake the darling buds of May,
And summer’s lease hath all too short a date;
Sometime too hot the eye of heaven shines,
And often is his gold complexion dimm'd;
And every fair from fair sometime declines,
By chance or nature’s changing course untrimm'd;
But thy eternal summer shall not fade,
Nor lose possession of that fair thou ow’st;
Nor shall death brag thou wander’st in his shade,
When in eternal lines to time thou grow’st:
   So long as men can breathe or eyes can see,
   So long lives this, and this gives life to thee.


Jij bent geen lentedag; dat moet je ook niet willen.
Jij bent veel mooier, lief; veel milder is jouw aard.
De kille voorjaarswind doet prille knoppen rillen,
De lente komt te voet, de zomer gaat te paard.
De zon draaft soms ook door en brandt met te veel vuur;
Zo niet, ontneemt een wolk ons 't zicht op zijn gelaat.
En pech of simpelweg de wetten der natuur
Dicteren dat wat bloeit uiteindelijk vergaat.
Maar jij blijft altijd jong, jouw dagen ongeteld,
Jouw schoonheid kent geen eind maar blijft altijd vers bloeien.
En nimmer pocht de Dood dat hij jou heeft geveld
Omdat jij in dit vers immer maar door blijft groeien.
   Zolang de mens bestaat en er nog lezers zijn
   Zolang leef jij ook voort in deze woordenschrijn.

vertaling: Frank Lekens, 2007 (versie 1)


Een zomerdag en jij: wie wint?
Hoe lieflijk, liefste, houd jij maat.
Een storm is bloesem kwaadgezind,
En zomer komt en zomer gaat.
Soms is het hemeloog te heet,
Zijn gouden kop vaak niet in beeld,
Het moois voorbij voordat je 't weet,
Als wolk of herfst de schoonheid steelt.
Jouw zomertooi behoudt zijn glans,
Jouw bloemknop raakt nooit uitgebloeid,
De Dood maakt evenmin een kans,
Wanneer jij híer geregeld groeit.
   Zolang men ademhaalt en leest,
   Leeft in mijn letters ook jouw geest.

vertaling: Erik Honders, 2007

Sonnet XVIII
Zal ik u spiegelen aan een zomerdag?
Gij zijt een lieflijker en zachter tij:
Storm schudt de bloesems uit het takkenrag,
En alle zomers gaan te snel voorbij:
Soms straalt het oog des hemels veel te heet,
En dikwijls derft zijn gouden aanschijn vuur;
En eens vergaat al wat men schoonheid weet,
Door 't lot of door de grillen der natuur.
Maar uw oneind'ge zomer neemt geen eind,
En nooit ontbeert hij wat het schoone u laat,
Noch pocht de dood dat ge in zijn schaduw kwijnt,
Als ge in deez regelen de tijd weerstaat;
Zolang de mens nog ademt, 't oog nog ziet,
Zolang leeft dít en leeft gíj uit mijn lied.
 
Bert Voeten



