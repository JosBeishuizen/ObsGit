# Jellema C.O. - Als huis
Je droomt je thuis: een veiligheid van stemmen
die 't onbegrepene gerust bespreken,
je zit aan tafel en je hebt gekeken
hoe de markiezen zomerzonlicht stremmen
  
tot warmtekleur op het gestreken linnen -
gedachteloos, betekenissen teken
dat dingen weer niet zijn waarop ze leken,
hun buitenkant een bijna angstig binnen.
  
Het staat er nog, je kunt het nergens vinden,
het witte hek, het pad tussen jasmijnen,
jijzelf de toegang tot dit droomgebied
  
achter een gevel met gesloten blinden;
en ook de tuin waarin je kon verdwijnen
blijkt een gedicht dat jou vergeefs verliet.
  
C.O. Jellema (1936 - 2003)
De dichter C.O. Jellema is woensdag 19 maart 2003 in zijn woonplaats Leens overleden. De domineeszoon debuteerde in 1961 met Klein gloria en andere gedichten. Hij was ook publicist, criticus, essayist en vertaler. Jellema ontving in 1984 de Herman Gorterprijs voor de bundel De toren van Snelson. Hij kreeg in 1995 Hendrik de Vriesprijs voor de verzamelbundel Gedichten, oden en sonnetten en in 1997 de A. Roland Holstpenning, een driejaarlijkse oeuvreprijs voor poÃ«zie.
  
Gelezen op zondag 30 maart 2003 op http://www.vhlweb.nl/site/extsites/nederlands
