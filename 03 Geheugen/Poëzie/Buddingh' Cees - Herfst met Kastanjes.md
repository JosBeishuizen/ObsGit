Het is 4 oktober, maar nog mooi, windstil weer.
De bomen staan er roerloos bij
als voetballers wanneer het volkslied gespeeld wordt.
   
Dit is de klare zang van de herfst.
  
Natuurlijk: het verval heeft al ingezet,
maar heel rustig, vriendelijk-ingetogen. 
   
Op de tafel staat een schaal met bruinglimmende kastanjes. 
   
Calamiteiten voorbehouden
zullen zij eerder verschrompelen dan ik.
   
C. Buddingh'
   
Verzen van een Dordtse Chinees, De Bezige Bij, Amsterdam 1980.
