# Oosterhuis Huub - Gedicht voor Karel
Wij weten niet of God bestaat, nog altijd niet.
Als hij bestaat wil hij rechtvaardigheid:
dat geen kind sterft van honger, dat een mens
het goede doet, het beste ondervindt.

Als hij bestaat was er een glimp van hem
te zien in deze jongen die geen woorden
aan welke god dan ook heeft besteed maar wel
rechtvaardigheid hoog op zijn lijstje had -

die tot het laatst vrolijk-eigenzinnig
hoopte dat het gelukkig toeval hem zou vinden,
je wist maar nooit - die liefhad wat hij kon.

Ik hoop voor jou dat er een god bestaat
die je ootmoedig zijn respect betoont
voor al het goede dat je hebt gedaan.