- Geen dag kan zo beginnen,
  als deze dag begon;
  ik kwam mijn kamer binnen
  en daar was enkel zon.
  
  De klok was staan gebleven,
  maar ik vroeg naar geen uur;
  de tijd was opgeheven,
  daar was slechts licht en duur.
  
  En duur en licht en luister;
  de winter was voorbij;
  in rouwfloers sloop het duister
  en vluchtte weg van mij.
  
  De zon op drup en perel,
  viel over knop en tak;
  en voor me zong de merel
  op buurmans pannendak.
  
  Geen dag kan zo beginnen,
  als deze dag begon:
  ik kwam mijn kamer binnen
  en daar was enkel zon.