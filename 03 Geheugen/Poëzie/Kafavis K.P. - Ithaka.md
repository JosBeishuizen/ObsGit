title:: K.P. Kafavis - Ithaka

- Als je de tocht aanvaardt naar Ithaka
  wens dat de weg dan lang mag zijn,
  vol avonturen, vol ervaringen.
  De Kyklopen en de Laistrygonen,
  de woedende Poseidon behoef je niet te vrezen,
  hen zul je niet ontmoeten op je weg
  wanneer je denken hoog blijft, en verfijnd
  de emotie die je hart en lijf beroert.
  De Kyklopen en de Laistrygonen,
  de woedende Poseidon zul je niet treffen
  wanneer je ze niet in eigen geest meedraagt,
  wanneer je geest hun niet gestalte voor je geeft.
- Wens dat de weg dan lang mag zijn.
  Dat er veel zomermorgens zullen komen
  waarop je, met grote vreugde en genot
  zult binnenvaren in onbekende havens,
  pleisteren in Phoenicische handelssteden
  om daar aantrekkelijke dingen aan te schaffen
  van parelmoer, koraal, barnsteen en ebbehout,
  ook opwindende geurstoffen van alle soorten,
  opwindende geurstoffen zoveel je krijgen kunt;
  dat je talrijke steden in Egypte aan zult doen
  om veel, heel veel te leren van de wijzen.
- Houd Ithaka wel altijd in gedachten.
  Daar aan te komen is je doel.
  Maar overhaast je reis in geen geval.
  't Is beter dat die vele jaren duurt,
  zodat je als oude man pas bij het eiland
  het anker uitwerpt, rijk aan wat je onderweg verwierf,
  zonder te hopen dat Ithaka je rijkdom schenken zal.
  Ithaka gaf je de mooie reis.
  Was het er niet, dan was je nooit vertrokken,
  verder heeft het je niets te bieden meer.
- En vind je het er wat pover, Ithaka bedroog je niet.
  Zo wijs geworden, met zoveel ervaring, zul je al
  begrepen hebben wat Ithaka's beduiden.
- K.P. Kavafis
- vertaald uit het Grieks: Hans Warren en Mario Molengraaf
  K.P. Kavafis (1863 - 1933)