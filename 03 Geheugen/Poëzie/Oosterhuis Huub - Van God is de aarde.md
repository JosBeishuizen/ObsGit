- Van God is de aarde, van Hem deze wereld
  en die haar bewonen. Hij heeft haar zelf
  op de stromen gebouwd en stevig verankerd.
  
  Wie mag beklimmen de hoogte van God,
  wie gaan en staan in zijn heilige stad?
  Mensen met onschuldige handen.
  
  Mensen met een gelouterd hart.
  die niet op schijn hun leven bouwen,
  geen leugens smeden tegen een ander.
  
  Zij vinden heil en zegen bij Hem,
  zij zijn het slag dat zoekt naar God,
  dat Hem wil zien, met eigen ogen.
  
  Poorten, heft uw hoofden omhoog,
  maakt u groter, eeuwige deuren,
  hier komt de koning der glorie.
  
  Wie is de koning der glorie?
  Het is de Heer, de machtige sterke,
  het is de Heer, de sterke in de strijd.
  
  Poorten, heft uw hoofden omhoog,
  maakt u groter, eeuwige deuren,
  hier komt de koning der glorie.
  
  Wie is Hij, de koning der glorie?
  Onze God, de Heer van de machten,
  Hij is de koning der glorie.