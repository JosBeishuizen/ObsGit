# Tellegen Toon - De olifant en de slak
Midden in het bos kwamen de olifant en de slak elkaar tegen.
'Hallo olifant,' zei de slak.
'Dag slak,' zei de olifant.
Op dat moment begon het te regenen.
'Kom maar even binnen,' zei de slak.
'Graag,' zei de olifant en hij stapte het huis van de slak in. Het was warm en donker daar binnen, terwijl de regen op het dak kletterde.
'Het is hier wel nauw,' zei de olifant.
'Ja,' zei de slak. 'Maar niet als ik alleen thuis ben.'
'Ik vraag me af,' zei de olifant die nauwelijks kon ademhalen,'wat erger is: nat of nauw?'
'Ja,' zei de slak, 'wat zou eigenlijk erger zijn?'
'Heb je hier nergens een raam?' vroeg de olifant.
'Als ik kijken wil ga ik altijd naar buiten,' zei de slak.
De olifant knikte, maar het huis van de slak was net iets te klein daarvoor. De wanden kraakten, barstten en vielen in scherven uiteen.
'Wat deed ik nou?' vroeg de olifant.
'Knikken,' zei de slak, terwijl de tranen in zijn ogen sprongen.
'Maar dat doe ik zo vaakâ€¦' zei de olifant. Maar toen sloeg hij zijn ogen neer en zei: 'Het spijt me, slak.'
  
Uit: Toon Tellegen (1989). Langzaam, zo snel als zij konden. Amsterdam: Querido.