# Oosterhuis Huub - 20 juni 1943
Gisteren, tegen zonsopgang
nam ik een taxi 
naar de Rivierenbuurt van mijn jeugd.
Daar droegen op een dag 
onze buren gele sterren en mochten 
niet meer op openbare banken
met uitzicht op bloemperken - 
zo werd het zondag 20 juni 1943.

Daar stonden, vroeg in de morgen, 
op alle hoeken lange blonde Duitse stoten 
met geweren.
En van hun verdiepingen 
daalden af met pannen beladen,
onze buren en overburen,
onbekende bekenden.
Tot in de middag stonden zij
op elkaar gedrongen, en gebaarden.

Een jonge man en vrouw 
hebben bij ons aangebeld, mijn moeder 
doet open, begrijpt, sluit ze op 
in de gangkast
sleutel in haar schortzak.

Toen tien minuten later zo'n mooie jongen
met een Amsterdamse politieagent
ons huis overhoop haalde,
ontdekten zij in de schemergang niet 
het heiligste der heiligen
en vertrokken onverrichter zake.

De twee werden rond middernacht
in een snelle wagen -
naar Portugal, dachten ze.

Toen waren de duizenden verzamelden
voor ons Roerstraatraam
al in trams gedreven en nog die avond 
in de trein naar Westerbork.

Het gebeurde voor mijn ogen.

Ik dacht even
dat een gele ster mij riep:

'wat doe jij verder met je leven'.