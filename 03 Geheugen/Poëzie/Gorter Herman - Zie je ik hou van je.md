# Gorter Herman - Zie je ik hou van je
ZIE je ik hou van je,
ik vin je zoo lief en zoo licht – 
je oogen zijn zoo vol licht, 
ik hou van je, ik hou van je.
En je neus en je mond en je haar 
en je oogen en je hals waar 
je kraagje zit en je oor 
met je haar er voor.
Zie je ik wou graag zijn 
jou, maar het kan niet zijn, 
het licht is om je, je bent 
nu toch wat je eenmaal bent.
O ja, ik hou van je, 
ik hou zoo vrees'lijk van je, 
ik wou het helemaal zeggen – 
Maar ik kan het toch niet zeggen.

Herman Gorter, Verzen 1890