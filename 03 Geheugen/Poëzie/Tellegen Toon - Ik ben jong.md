# Tellegen Toon - Ik ben jong
Ik ben jong,
ik ben heel jong,
ik ben buitensporig jong, krankzinnig jong --
laten we schande spreken van mij,
laten we mijn ruiten ingooien,
laten we mij links liggen, mij de rug toekeren
en mij vergeten --
  
en als we toevallig omkijken, zomaar, om te zien
of de zon al ondergaat
en of er nog reigers roerloos langs de sloten staan,
laat ik dan verdwenen zijn,
  
mijn rood,
mijn wilde o's en a's,
mijn laaiende gedachten.
  
Later, veel later mag ik terugkomen.
Maar schoorvoetend.
En oud.
  
Uit: Tijger onder de slakken. Amsterdam, 1994