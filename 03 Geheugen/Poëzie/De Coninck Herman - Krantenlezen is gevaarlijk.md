- Toen ik keurige kasteeltjes
  bouwde in de zandbak,
  werden mijn haastige kuilen vol-
  gebulldozerd met lijken
  
  en wanneer ik gewassen en gekamd
  naar school liep, ontploften er
  telkens als ik op een betonbarst stapte
  rode granaten.
  
  Nu, volwassen en
  geletterd, zit ik in mijn fauteuil
  zo rustig als een lont
  
  en de jungles staan in de fik, het struik-
  gewas zit bomvol soldaten,
  namen op moeilijke landkaarten
  gaan in rook op.
  
  Ik ben de oorzaak, ik ben een stapel chemisch
  speelgoed, mijn lichaam
  een dodelijk bedenksel,
  liefdevol strek ik mijn armen als pistolen,
  mijn goeie bedoelingen zijn volstrekt funest.
  
  Zelf mijn
  passieve ogen veranderen al wat ik zie
  in zwart en wit gepokte
  oorlogsfotoâ€™s, hoe houd ik het
  tegen
  
  krantenlezen is gevaarlijk.
  
  Telkens als ik een toets aansla
  op mijn elektrische schrijfmachine,
  schrijven van vredige bomen
  
  ontploft er weer een dorp.
  
  (Bron: De gedichten/Arbeiderspers)