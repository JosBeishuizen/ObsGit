# Winkler Kees - Zondag
- Spreeuwen kwetteren dat het lente is
  de tuinmeubelen tevoorschijn gehaald
  en in de zon gaan zitten kijken naar de mieren
  die een autostrada aanleggen op ons terras
  
  Later, binnen, het strijklicht over de anemonen
  rose en paars gloeiend in de lenteavond
  ik dacht: God is een natuurkundige formule
  die het licht over de bloemen breken laat
  
  Nog later gedachten over liefde
  hoe men ook met een ander had kunnen zijn
  met geregelde bewassing en een kopje koffie
  
  Maar deze gedachten als defaitistisch verworpen
  en samen met Judy gekeken naar Venus
  die in conjunctie stond met de maan
  
  
  -----------------------------------
  Uit: Gedichten, 1972.