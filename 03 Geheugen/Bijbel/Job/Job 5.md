# Job 5
1 Roep slechts! Zal iemand u antwoorden? En tot wien der heiligen zoudt gij u keren?
2 Want den dwaas vermoordt de spijt, den onnozele doodt zijn ijveren.
3 Ik heb wel gezien hoe een dwaas wortel schoot, maar vervloekte aanstonds zijn woning.
4 Zijn zonen blijven van hulp verstoken, worden vertrapt in de poort, zonderdat iemand hen redt.
5 Wat zij ingeoogst hebben eet een hongerige op, die hun den ram uit de kudde steelt, en een dorstige aast op hun rijkdom.
6 Want niet uit het stof komt het onheil te voorschijn, en de rampspoed ontspruit niet aan den grond;
7 maar de mens wordt tot een rampspoed geboren, zoals vonken naar boven vliegen.
8 In uw plaats zou ik het bij God zoeken, en mijn woorden tot de godheid richten,
9 die grote, ondoorgrondelijke dingen doet, wonderen zonder tal:
10 hij geeft den regen over de aarde, zendt het water uit over de velden;
11 hij zet nederigen op een hooge plaats, zodat treurenden krachtige hulp erlangen;
12 hij verbreekt de plannen der schranderen, zodat hun handen niets degelijks uitvoeren;
13 hij vangt de wijzen in hun schranderheid, zodat de toeleg der geslepenen verijdeld wordt;
14 over dag stuiten zij op duisternis, alsof het nacht was, tasten zij rond op den middag;
15 hij redt van het zwaard, van zijn scherp, uit de hand des sterken den arme;
16 zo is er hoop voor den geringe, en sluit de boosheid haar mond.
17 Zie, gelukkig de man dien God kastijdt! Versmaad dus de tucht des Machtigen niet.
18 Hij toch kwetst, maar verbindt ook, hij wondt, maar zijn handen helen;
19 in zes noden redt hij u, in zeven zal geen kwaad u genaken:
20 in hongersnood verlost hij u van den dood, in oorlog uit het geweld van het zwaard;
21 bij het geeselen der tong wordt gij verborgen, gij hebt niets te vrezen wanneer de verwoesting komt;
22 verwoesting en broodsgebrek kunt gij belachen, voor het gedierte des velds hebt gij niet te vrezen.
23 Want dan hebt gij een verbond met de stenen des velds, en is het gedierte des velds met u bevriend.
24 Dan weet gij dat uw tent in vrede is, en bij het rondzien in uw woning vermist gij niets;
25 gij weet dat uw kroost talrijk is, en uw nazaten zijn als het gras des velds.
26 Zo komt gij op rijpen leeftijd in het graf gelijk een garve op haar tijd wordt opgetast.
27 Zie, dit hebben wij nagespoord; zo is het; wij hebben het gehoord; pas gij het op uzelven toe.