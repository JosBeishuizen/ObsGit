# Job 4
1 Elifaz van Teman antwoordde en zeide:
2 Zal het u verdrieten, indien wij beproeven tot u te spreken? Maar woorden bedwingen, wie kan dat?
3 Zie, gij hebt velen terechtgewezen en slappe handen gesterkt;
4 den struikelende hebben uw woorden opgericht, en knikkende knieen hebt gij gestevigd.
5 Maar nu het u overkomt, laat gij den moed zinken, nu het u treft, zijt gij verbijsterd.
6 Uw godsvrucht is immers uw toeverlaat, de onberispelijkheid van uw wandel uw hoop?
7 Gedenk toch: Wie kwam ooit onschuldig om, en waar zijn immer rechtschapenen verdelgd?
8 voor zover ik gezien heb, slechts wie onrecht ploegen en rampspoed zaaien, die maaien het ook;
9 door Gods adem gaan zij te gronde, door het blazen van zijn toorn komen zij om. --
10 Het gebrul van den leeuw, het gehuil van den liebaard, de tanden der jonge leeuwen zijn uitgerukt;
11 de oude leeuw komt om bij gebrek aan buit, de welpen der leeuwinnen verstrooien zich. --
12 Eens kwam steelsgewijze een woord tot mij, waarvan mijn oor een gefluister opving,
13 ten tijde van het spel der gedachten, uit nachtgezichten geboren, wanneer een diepe slaap op de mensen valt.
14 Schrik en siddering overvielen mij, al mijn beenderen beefden van schrik;
15 een ademtocht streek langs mijn aangezicht, deed het haar van mijn lichaam trillen.
16 Daar stond iets, maar ik onderscheidde de gedaante niet, een gestalte voor mijn ogen! Ik hoorde het lispelen ener stem:
17 Zou een mens ooit recht hebben voor God, of een man rein zijn voor zijn Maker?
18 Zie, in zijn dienaren stelt hij geen vertrouwen, en in zijn gezanten vindt hij gebreken;
19 hoeveel te meer in hen die leemen hutten bewonen, wier grondslag is in het stof, die als motten fijngedrukt worden;
20 van den morgen tot den avond worden zij verpletterd, onopgemerkt komen zij voor eeuwig om.
21 Wordt hun koord losgerukt, dan sterven zij immers, en wel in hun onnozelheid.