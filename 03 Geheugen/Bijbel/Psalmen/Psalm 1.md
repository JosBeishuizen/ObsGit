# Psalm 1

https://debijbel.nl/bericht/dichter-bij-mensen-interview-met-huub-oosterhuis

Gelukkig is de mens
die niet te rade gaat bij goddeloosheid,
geen voet zet op de wegen van het kwaad,
niet neerzit in de kring waar wordt gelachen
om God en zijn gebod.
Gelukkig is de mens -
hij zoekt met heel zijn hart het woord des Heren
en proeft de diepe wijsheid dag en nacht.

Hij is een boom, geplant aan levend water,
die goede vruchten geeft.
En hij zal niet verdorren vóór zijn tijd;
wat hij ook doet, het zal gedijen.

Maar wee de mensen die Gods woord verachten;
zij zijn als kaf dat op de wind verwaait.
Zij houden het niet uit in het gericht,
wanneer Hij zijn rechtvaardigen verzamelt.

God kent zijn mensen en behoedt hun wegen.
Wie hem veracht loopt verloren.

Goed is
dat je niet doet wat slecht is
niet achter oplichters aanloopt
niet met Ploert en Schender heult
niet je schouders ophaalt
'ploert en schender, ach
zo is de wereld'.

Goed is dat je goede woorden
Overweegt en wil
'heb je naaste lief die is als jij
de vluchteling, de arme, doe hen recht'-
prent ze in het hart van je verstand,
zeg ze voor je uit,
gezegend ben je.

Een boom, aan stromen Levend Water
vruchten dragen zal je
blad dat niet vergeelt,
het zal je goed gaan.

Oplichter,
ongezegend zal je zijn.
Een storm steekt op
je waait de leegte in

Uit: Nieuwsbrief, juni 2002

Leidsche vertaling

1 Gelukkig hij die niet treedt in de raadslagen der bozen, noch staat op den weg der zondaren, noch zit in den kring der spotters;
2 die veeleer zijn vreugde vindt in de wet van den Heer, dag en nacht van zijn wet bij zichzelf spreekt.
3 Hij gelijkt een boom, aan vlietend water geplant, die zijn vrucht op zijn tijd geeft, en welks loof niet verwelkt: in alwat hij doet is hij voorspoedig.
4 Gans anders de bozen, gans anders! Aan het kaf zijn zij gelijk, door den wind opgejaagd.
5 Dies houden de bozen geen stand in het gericht, noch de zondaars in de gemeente der rechtschapenen.
6 Want de Heer slaat ach op den weg der rechtschapenen; maar de weg der bozen loopt uit op den ondergang.

![[IMG_20230605_084725.jpg]]![[IMG_20230605_085057.jpg]]