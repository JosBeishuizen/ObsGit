# Psalm 22
I

God, mijn God, waarom hebt Gij mij verlaten.
Ik schreeuw het uit, en Gij houdt U ver.
Mijn God, roep ik overdag, en Gij zwijgt,
ik roep het 's nachts, en Gij laat mij maar roepen.

O Gij, heilige God die troont
waar Israëls liederen worden gezongen,
onze vaderen hadden vertrouwen in U,
vertrouwen en Gij zijt hun redding geweest.
Zij riepen om U en Gij waart hun uitkomst,
en nooit hebt Gij dat vertrouwen beschaamd.

Maar ik ben geen mens meer, ik ben een worm,
gehoond door de mensen, veracht door de buurt.
Ik ben bespottelijk in aller ogen,
iedereen lacht me hoofdschuddend uit:
'Hij zocht het bij God, laat die hem dan redden,
laat God hem bevrijden, die houdt toch van hem.'

Hebt Gij mij niet uit de schoot getrokken
en doen rusten aan de borst van mijn moeder?
Ik werd bij mijn geboorte in uw handen gelegd,
Gij zijt mijn God van de moederschoot af.
Waarom zijt Gij dan nu ver weg?
Ik ben de wanhoop nabij, niemand helpt me.

II

Een wilde menigte komt op mij af,
bonkige stieren sluiten mij in,
sperren hun muilen naar mij open,
brullende en verscheurende leeuwen.

Als water ben ik uitgegoten
en mijn gebeente is ontwricht.
Mijn ziel is in mij weggesmolten,
mijn hart is uit mij weggerukt.

Droog als een potscherf is mijn keel,
mijn tong kleeft aan mijn gehemelte vast.
Gij dwingt mij neer in het stof van de dood,
honden zijn tegen mij losgelaten.

Het gepeupel heeft mij omsingeld,
ze hebben mijn handen en voeten doorboord
en zijn al mijn ribben aan het tellen.
Ze kijken toe en genieten ervan.

Ze verdelen mijn kleren onder elkaar
en zij dobbelen om mijn mantel.
En Gij, mijn God, Gij zijt ver weg,
helpt Gij mij niet, zijt Gij niet mijn sterkte?

Lever mij niet uit aan het zwaard,
geef mij niet prijs aan de macht van de honden,
red mijn leven uit de muil van de leeuw,
mij, arme mens, van de horens der stieren.

III

Ik wil over Hem aan mijn broeders vertellen,
zijn Naam hoog houden in het midden der gemeente:
'Zonen van Israël, mensen van God,
gij moet Hem aanbidden met diep ontzag.
Nooit heeft Hij veracht de armoe van de arme,
nooit heeft Hij mij de rug toegekeerd,
nooit mij geschuwd, maar mijn roepen gehoord.'

Dit is mijn lied in de kring van de gemeente,
en daar zal ik mijn belofte volbrengen.
De armen zullen eten en worden verzadigd,
en allen die Hem zoeken zegenen zijn Naam.
Zij zullen leven voor altijd en eeuwig.

De einden der aarde zullen het gedenken
en zich bekeren tot deze God.
Eenmaal zullen ze voor Hem knielen
alle geslachten van alle volkeren.
Want Hem komt het koninkrijk toe en de kracht,
Hij is de Heer van stammen en talen.
En zelfs wie neerliggen in het stof
en niet meer leven, zullen Hem aanbidden.

Maar ik wil leven met hart en ziel
en ook mijn kinderen zullen Hem dienen
en aan hun kinderen over Hem vertellen.
Iedereen die nog geboren moet worden
krijgt het te horen: God is getrouw.
En dit alles heeft hij gedaan. 

[[Psalm 22 Camidge ncp100 ncp101 1.pdf]]

God mijn God, waarom
heb jij mij verlaten?
Naar jou schreeuw ik overdag 
en ’s nachts, en ik word niet gestild. 

Heilige hoogtronende roemruchte 
jij geeft geen krimp. 

Mijn vader, mijn voorvaderen, geslachten lang, 
ze zeiden: ‘Hem kan je vertrouwen, 
Hij deed ons ontkomen, die doet wat Hij zegt’ – 
die waren schaamteloos zeker van jou. 

Maar ik ben een worm in de grond – 
met hun lederen hozen 
vertrappen ze mij, en lachen zich gek: 
hij heeft toch een god! 

Ik werd geboren 
en in jouw handen gelegd. 
Jij bent ‘mijn god’ van de moederschoot af. 
Weet je het nog? Ja jij weet. 

Stieren nemen mij op hun horens 
ik ben voor de leeuwen geworpen 
mijn hart heeft niets meer te makken
mijn keel is aan scherven
mijn tong vastgekleefd aan mijn strot. 

Waarom heb je mij verlaten 
God mijn God? 
Geef mij terug aan mijn broeders, 
de zonen van Jakob. 

God van Jakob, van jou wordt gezegd 
dat jij de vernederden ziet – wat zeg je? 
‘Gestild wordt de honger der armen’? 
Daar hou ik je aan. 

‘Wie neerligt in het stof zal Hem aanschouwen’ – 
ik kan ze niet denken, die woorden 
maar grijp ze vast. 

‘Hun kinderen zullen kracht ontvangen 
en leven, geslachten lang’: 
welzalige toekomst, nieuwe aarde, 
eeuwen der eeuwen. 

Maar waarom 
heb jij mij verlaten 
toen de aarde schokte en beefde 
de rotsen scheurden 

waarom toen ik om je schreeuwde 
heb je mij niet gestild? 

Toen ik daar hing 
en maar hing 
aan mijn polsen gehangen
levend gevild.