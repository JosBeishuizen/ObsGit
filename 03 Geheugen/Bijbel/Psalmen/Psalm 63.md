God mijn God, ik zoek naar U.
Al wat ik ben is dorst naar U.
Mijn lichaam is een land zonder water,
uitgeput van verlangen naar U.
​
Ik heb U gezien, in uw heilige woning,
met eigen ogen, uw kracht en uw licht.
Ik weet, uw liefde is meer dan het leven,
U wil ik prijzen, mijn leven lang.
​
Naar U strek ik mijn handen uit,
ik roep uw Naam, Gij zijt mijn God,
mijn dagelijks brood, mijn overvloed.
Ik raak over U nooit uitgezongen.
​
Nachten lang lig ik wakker van U,
wakend en dromend denk ik aan U:
altijd hebt Gij mij nog geholpen,
in uw nabijheid ben ik gelukkig.
​
Gij hebt mij op uw rug gebonden,
met beide handen houdt Gij mij vast.
Allen die mij naar het leven staan
komen om in het holst van de aarde.
​
Zij zullen vallen door het zwaard,
zij worden een prooi van wilde dieren.
Maar ik zal mij verheugen in U,
wie U erkent heeft recht van spreken,
​
leugenaars wordt de mond gesnoerd.