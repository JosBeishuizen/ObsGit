Gij zijt voor ons van geslacht op geslacht,
o Heer, een veilige woonplaats geweest.
Nog voor de bergen waren geboren
en deze wereld in weeÃ«n werd gebaard,
sinds mensenheugenis zijt Gij God
en in alle komende geslachten.

Gij doet de mensen tot stof vergaan,
Gij zegt: voorbij, ach kinderen van Adam.
In uw ogen zijn duizend jaren
als de dag van gisteren, weg,
als een uur van waken 's nachts.
Gij vaagt ons uit als een droom in de morgen,
wij zijn als het welig tierende gras:
's morgens komt het omhoog en bloeit,
's avonds is het gemaaid en dood.

Ja, door uw woede komen wij om,
van angst verteren wij, als Gij kwaad wordt.
Want Gij herinnert U onze zonden
en onze geheimen staan U voor ogen -
daarom zijn onze dagen zo nietig,
gaan onze jaren voorbij als een zucht.

Een mensenleven duurt zeventig jaar
of, als wij sterk zijn, tachtig.
Het meeste daarvan is moeite en verdriet
en opeens is het uit en vliegen wij heen.
Wie kan de kracht van uw woede peilen
en wie beseft hoe vreeswekkend Gij zijt?
Leer ons dan zo onze dagen waarderen
dat wij er wijze mensen van worden.

Hoelang nog moeten wij op U wachten?
O God, kom terug en sluit vrede met ons,
Stel uw genade niet langer uir,
dat wij ons voortaan in U verheugen;
en geef ons zoveel gelukkige dagen
als wij ellende hebben doorstaan.

Toon dat Gij met ons bezig zijt
en laat onze kinderen uw heerlijkheid zien.
Wees met uw mildheid om ons heen,
o Heer, en bestendig het werk van onze handen,
bestendig het werk van onze handen.