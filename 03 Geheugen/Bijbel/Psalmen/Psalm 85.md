Steeds opnieuw hebt Gij uw land begenadigd,
o God, en ons leven ten goede gekeerd,
al onze zonden hebt Gij bedekt,
alle schuld van uw volk afgenomen,
steeds weer uw dreigementen herroepen
en de brand van uw woede geblust.

Wees ook nu weer genadig voor ons
en niet meer verbitterd, of zoudt Gij voor eeuwig
kwaad op ons blijven, van geslacht op geslacht?
Zoudt Gij ons niet veel liever doen leven.
dat wij ons kunnen verheugen in U.
Geef ons een teken van uw verband,
God van liefde, herstel ons in ere.

Ik wil horen het woord van de Heer.
Vrede is het woord van de Heer,
dat Hij richt tot zijn getrouwen.
Voor wie zich bekeert tot Hem,
heeft de Heer een woord van vrede.
Ja, voor hen is de redding dichtbij,
in hun land zal zijn heerlijkheid wonen.

Genade en trouw ontmoeten elkaar,
recht en vrede omhelzen elkaar.
Trouw ontkiemt als een zaad in de aarde,
gerechtigheid staat als een zon aan de hemel.
Onze God wil zegen schenken
en het land zal vruchten dragen.
Gerechtigheid gaat voor Hem uit als een bode,
vrede volgt Hem, waar Hij gaat.
