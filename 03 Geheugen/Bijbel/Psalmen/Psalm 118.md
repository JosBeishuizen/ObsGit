Brengt dank aan God, want Hij is goed,
zijn liefde duurt in eeuwigheid.
Getuigen moet heel IsraÃ«l:
zijn liefde duurt in eeuwigheid,
en alle priesters van de Heer:
zijn liefde duurt in eeuwigheid,
alwie gelooft in onze God:
zijn liefde duurt in eeuwigheid.

Ik was gevangen en riep:
God, en Hij heeft mij geantwoord,
Hij heeft mij ruimte gegeven.

Hij komt voor mij op, ik ben veilig,
wat kunnen de mensen mij maken.
Hij komt voor mij op als een vriend
en mijn vijanden tellen niet meer.
Beter te schuilen bij God
dan te vertrouwen op mensen,
beter te schuilen bij God
dan te vertrouwen op macht.

Alle volken omsingelden mij,
ik sloeg ze neer met de Naam van God.
Zij sloten mij in van alle kanten,
ik sloeg ze neer met de Naam van God.
Zij kwamen op mij af als wespen,
een gonzend strovuur om mij heen,
ik sloeg ze neer met de Naam van God.

Ik was geslagen, ik was gevallen,
God heeft mij overeind geholpen.
Hij is mijn trots, Hij is mijn lied,
God is mijn overwinning geworden.

Kreten van vreugde klinken op
uit de tenten van de rechtvaardigen:
'Wonderen doet de hand van Heer,
hoog opgeheven, ons ten zegen,
wonderen doet de hand van de Heer.'

Ik zal niet sterven, ik zal leven
getuigen van zijn grote daden:
de Heer heeft mij wel hard geslagen,
maar het was niet ten dode toe.

Open voor mij
de deur van zijn huis.
Ik wil naar binnen,
Hem bedanken.

Deze deur
staat open naar God,
en wie goed is
mag naar binnen.

Ik dank U dat Gij mij hebt gehoord,
Gij zijt mijn overwinning geworden.
De steen die de metselaars niet konden
gebruiken, die is de hoeksteen geworden.
Zo heeft God het laten gebeuren,
wij zijn het maar begrijpen het niet.

Dit is de dag die de Heer gemaakt heeft,
een dag van vreugde voor ons allen.
Kom ons bevrijden, Gij onze God,
breng ons tot een gelukkig einde.

Gezegend wie komt in de Naam van de Heer.
Uit zijn woning wensen wij u zegen.
Zijn licht is over ons opgegaan.
Maak dan een feestelijke processie
en komt dicht om het altaar heen
en zwaait met palmen en zingt Hem toe:
Mijn God zijt Gij, U wil ik danken,
mijn God, U in de hoogte steken.

Brengt dank aan God, want Hij is goed.
Zijn liefde duurt in eeuwigheid. 

De Heer is mij tot hulp en sterkte
Hij is mijn lied mijn psalmgezang.
Hij is het die mijn heil bewerkte,
Ik loof de Heer mijn leven lang.
Des Heren hand is hoog verheven,
des Heren rechterhand is sterk,
ik zal niet sterven, ik zal leven
en zingen van des Heren werk.