Hoe lieflijk is het waar Gij woont,
Heer God van alle machten.
Ik verlang met hart en ziel
naar de voorhoven des Heren,
heel mijn lichaam schreeuwt en hunkert
naar de levende God.
Iedere vogel vindt een huis,
zelfs de zwaluw bouwt een nest
in de schaduw van uw altaar,
om haar jongen neer te leggen
bij U, Heer van alle machten,
mijn koning en mijn God.
Gelukkig is de man
die mag wonen in uw huis,
dag aan dag zal hij U loven.
Gelukkig zijn de mensen
die in U hun sterkte vinden -
uw wegen zijn in hun hart.
Trekken zij door een dorre vallei,
maken zij haar tot een bronnen-vallei.
Lenteregen zegent het land.
Zo gaan zij voort als kregen zij vleugels,
om U te vinden in uw heilige stad.
Heer van de machten, hoor mijn gebed,
God van Jacob, luister naar mij:
bescherm het volk dat Gij hebt geroepen,
zegen ons die hier voor U staan.
Beter één dag in uw voorhof
dan daarbuiten duizend dagen.
Liever wachten op de drempel
van het huis van onze God
dan mijn leven te verslijten
in de tenten van het kwaad.
De Heer is een zon, de Heer is een schild.
Hij brengt ons tot aanzien, maakt ons bemind.
Wie rechtop en zonder leugen
in het leven staat, hij zal
genade vinden in Gods ogen.
Gelukkig is een mens
die zijn vertrouwen stelt op U,
o Heer God van alle machten.