I

Een hooglied voor de Heer,
zingen maakt gelukkig,
zingen voor onze God,
want psalmen hoort Hij graag.

Hij bouwt een stad van vrede
voor het volk van zijn verbond;
hoe ver ook in den vreemde,
Hij roept ons weer bijeen.

Gebroken mensen geneest Hij
en Hij verbindt hun wonden,
Hij die het getal van de sterren
nog iedere nacht bepaalt,

die hen allen roept bij hun naam,
een machtige God is Hij,
onze God, en zijn wijsheid
is niet te schatten zo groot.

De arme houdt Hij staande,
hoogmoed brengt Hij ten val.
Wij moeten zijn Naam bezingen,
wij maken muziek voor Hem,

die de hemel met wolken bedekt
de regen maakt voor de aarde,
die de bergen kleedt in het groen
en de dieren hun voedsel geeft,

en zelfs de kleine raaf
krijgt waar hij zo om schreeuwt.
Nee, niet om paardekracht
of stalen spieren geeft Hij,

zijn hart gaat uit naar hen
die wachten op zijn liefde,
in hoop en vrees zijn vrienden -
zo is Hij onze God.

II

Jeruzalem, stad van God,
mensen, verheerlijkt Hem.
Hij heeft uw poorten vergrendeld,
Hij heeft uw kinderen gezegend.

Hij schenkt u brood en vrede,
gij woont in overvloed.
Hij stuurt zijn woord naar de aarde
en het gaat, als een lopend vuur.

En soms laat Hij het sneeuwen,
een witte wollen vacht.
Hij strooit de rijp als as
en hagel, stenen van ijs.

Wie kan zijn kou verdragen?
Maar dan spreekt Hij een woord,
het dooit, de wind gaat waaien,
de wateren stromen weer.

Aan Jakob en diens huis
heeft Hij zijn woord gegeven,
zijn recht, zijn openbaring,
belofte en verbond.

Er is geen ander volk
dat Hem zo mag ervaren,
zijn woorden mag bewaren -
ons lied klinkt hemelhoog.