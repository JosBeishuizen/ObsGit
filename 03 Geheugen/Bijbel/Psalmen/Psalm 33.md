Van U wil ik spreken, God,
en iedereen mag het horen:
Gij hebt mij omhoog getrokken,
Gij hebt mij het leedvermaak
van mijn vijanden bespaard.
Ik riep tot U: help mij, God -
toen hebt Gij mij genezen;
Gij hebt mij teruggehaald
diep uit de afgrond, ik werd
al bij de doden gerekend,
Gij hebt mij weer levend gemaakt.
​
Zingt voor de Heer onze God,
allen die deelt in zijn liefde;
houdt in uw liederen levend
dat Hij de heilige is.
Zijn woede duurt maar een tel,
een leven lang zijn vriendschap,
de avond komt met droefheid,
met vreugde de nieuwe dag.
​
Ik was bezorgd en gelukkig,
ik dacht: zo zal het blijven,
ik sta en ik zal niet vallen;
en ik besefte niet
dat alleen uw genade
mij in leven houdt, Heer.
Daarom, toen Gij U afkeerde,
was ik nergens meer.
​
Ik heb U geroepen, God,
U om genade gesmeekt:
'Wat hebt U eraan, als ik dood ga
en in het graf word gelegd?
Kan het stof U soms loven,
een dode uw trouw bezingen?
Hoor mij dan toch, Heer God,
wees mij genadig en help.'
​
Toen hebt Gij mijn droefheid veranderd
in blijdschap, ik ging in rouw
en Gij hebt mij gekleed in vreugde.
En nu, van ganser harte,
zing ik dit lied voor U,
en ik mag niet meer zwijgen,
en daarom, God mijn God,
dank ik U eindeloos.