Herder van Israël, hoor ons gebed.
Gij die Jozef leidt als een kudde,
Gij die troont op gevleugelde wezens,
gids en zegen van Benjamin,
God van Efraïm en Manasse,
laat onze ogen uw heerlijkheid zien,
wek uw kracht en kom ons bevrijden.
​
Wees hier aanwezig,
licht in ons midden,
wees onze heiland,
dat wij herleven.
​
O Heer, God van de machten, hoe lang nog
keert Gij U woedend af als wij bidden?
Brood van tranen moesten wij eten,
een vloed van tranen liet Gij ons drinken.
Wij zijn de speelbal van onze buren,
wij zijn belachelijk voor onze vijanden.
​
God van de machten,
licht in ons midden,
wees onze heiland,
dat wij herleven.
​
Er was een wijnstok in Egypte.
Die hebt Gij uitgegraven, voorzichtig;
andere volken hebt Gij verdreven
om hem te planten in hun grond.
Gij hebt voor hem de bodem bewerkt,
zo kon hij overal wortel schieten
en uitgroeien over het hele land -
en met zijn schaduw bedekt hij de bergen,
en met zijn twijgen de goddelijke ceders;
hij strekt zijn takken uit tot de zee,
zijn ranken tot aan de grote Rivier.
​
Waarom werd zijn omheining vernield?
Waarom kan ieder die voorbijgaat
hem zomaar leegplukken, breken de zwijnen
los uit het woud om hem te vertrappen,
komt het gedierte en vreet hem kaal?
​
God van de machten,
wees onze heiland,
wees hier aanwezig,
dat wij herleven.
​
Zie uit uw hemel neer op deze wijnstok,
zoek hem weer op, en koester het stekje
dat Gij toch eigenhandig geplant hebt.
Die hem als kaphout hebben verbrand,
mogen verteren in het vuur van uw woede.
Maar trek uw handen nooit meer af
van hem die Gij hebt uitverkoren,
de mens, de zoon van uw genade.
​
Wij zullen nooit meer van U weggaan.
Maak ons nieuw en wij roepen uw Naam:
​
God van de machten,
wees hier aanwezig,
licht in ons midden,
dat wij herleven.