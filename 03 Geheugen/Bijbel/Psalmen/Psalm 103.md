Ik wil Hem noemen bij zijn Naam,
de heilige God, zo waar als ik leef.
Ik dank Hem uit de grond van mijn hart
en geen van zijn weldaden wil ik vergeten.

Hij is de vergeving van mijn zonden.
Hij zal mij genezen, keer op keer.
Hij roept mijn leven weg uit het graf,
omgeeft mij met goedheid en tedere liefde.
Hij maakt mijn dagen vol van geluk
en als een arend herleeft mijn jeugd.

Wat Hij beloofd heeft maakt Hij waar,
Hij neemt het op voor alle verdrukten.
Hij gaf aan Mozes zijn Naam te kennen
en heel het volk heeft zijn werken gezien:
barmhartige Heer, genadige God,
eindeloos geduldige liefde.
Hij twist niet met ons teneinde toe,
Hij draagt ons geen zonden achterna,
Hij zal geen kwaad met kwaad vergelden,
groter dan onze zonden is Hij.

Ja, wat de hemel is voor de aarde,
dat is zijn liefde voor hen die geloven.
Zover als het oosten van het westen vandaan is,
zover van ons af werpt Hij al onze zonden.
Zoals een man voor zijn zonen barmhartig is,
zo is Hij voor ons een barmhartige vader,
Hij kent ons toch, Hij is niet vergeten
dat wij gemaakt zijn uit het stof van de aarde.

Mensen, - hun dagen zijn als het gras,
zij bloeien als bloemen in het open veld;
dan waait de wind, en ze zijn verdwenen
en niemand weet waar ze hebben gestaan.
Maar duren zal de liefde van God,
en Hij doet recht van geslacht tot geslacht
aan allen die zijn verbond bewaren,
zijn woord behartigen en het volbrengen.

Koning is Hij, zijn troon in de hemel,
machtig is Hij over heel de aarde.
Zegent Hem dan, gij engelen van God,
sterke mannen, werkers van zijn woord.
Loven moet gij Hem, machten en krachten,
getrouwe knechten die doet wat Hij wil.
Zegent Hem, alle werken van God,
waar ook ter wereld, Hij is uw koning.

Ik wil Hem noemen bij zijn Naam,
de heilige God, zo waar als ik leef.


Psalmen 103 – Leidse Vertaling
1 Een psalm van David. Loof den Heer, mijne ziel, en al wat in mij is zijnen heiligen naam.
2 Loof den Heer, mijne ziel, en vergeet niet wat Hij u goeds gedaan heeft;
3 die u al uwe zonden vergeeft, en al uwe zwakheden geneest;
4 die uw leven van het verderf verlost, die u kroont met genade en barmhartigheid;
5 die uwen mond met het goede verzadigt, uwe jeugd vernieuwt als van een arend.
6 De Heer beschikt gerechtigheid en gericht aan allen, die onrecht lijden.
7 Hij heeft zijne wegen aan Mozes laten weten, aan de kinderen lsraëls zijn doen.
8 Barmhartig en genadig is de Heer, geduldig en van grote goedheid.
9 Hij zal niet altoos twisten, noch eeuwiglijk den toorn behouden.
10 Hij handelt niet met ons naar onze zonden, en vergeldt ons niet naar onze misdaden.
11 Want zo hoog de hemel is boven de aarde, laat Hij zijne genade machtig zijn over degenen, die Hem vrezen.
12 Zo ver het Oosten is van het Westen, verwijdert Hij onze overtredingen van ons.
13 Gelijk een vader zich ontfermt over zijne kinderen, zo ontfermt zich de Heer over degenen, die Hem vrezen.
14 Want Hij weet welk maaksel wij zijn, en gedenkt er aan, dat wij stof zijn.
15 Een mens is in zijn leven gelijk het gras, hij bloeit gelijk ene bloem op het veld:
16 als de wind daarover heen waait, is zij er niet meer, en hare plaats kent haar niet meer.
17 Maar de genade des Heren duurt van eeuwigheid tot eeuwigheid over degenen, die Hem vrezen, zijne gerechtigheid tot op de kindskinderen,
18 bij degenen, die zijn verbond houden, en aan zijne geboden denken om er naar te doen.
19 De Heer heeft zijnen troon in den hemel bereid, en zijn gebied heerst over alles.
20 Looft den Heer, gij zijne Engelen, gij sterke helden, die zijn bevel uitvoert, gij die hoort naar de stem zijns woords.
21 Looft den Heer, al zijne heirscharen, gij, zijne dienaars die zijnen wil volvoert.
22 Looft den Heer, al zijne werken, aan alle plaatsen zijner heerschappij. Loof den Heer, mijne ziel!

Psalm 103 – Statenvertaling

1 [Een] [psalm] [van] David. Loof den HEERE, mijn ziel, en al wat binnen in mij is, Zijn heiligen Naam.
2 Loof den HEERE, mijn ziel, en vergeet geen van Zijn weldaden;
3 Die al uw ongerechtigheid vergeeft, die al uw krankheden geneest;
4 Die uw leven verlost van het verderf, die u kroont met goedertierenheid en barmhartigheden;
5 Die uw mond verzadigt met het goede, uw jeugd vernieuwt als eens arends.
6 De HEERE doet gerechtigheid en gerichten al dengenen, die onderdrukt worden.
7 Hij heeft Mozes Zijn wegen bekend gemaakt, den kinderen Israels Zijn daden.
8 Barmhartig en genadig is de HEERE, lankmoedig en groot van goedertierenheid.
9 Hij zal niet altoos twisten, noch eeuwiglijk [den] [toorn] behouden.
10 Hij doet ons niet naar onze zonden, en vergeldt ons niet naar onze ongerechtigheden.
11 Want zo hoog de hemel is boven de aarde, is Zijn goedertierenheid geweldig over degenen, die Hem vrezen.
12 Zo ver het oosten is van het westen, zo ver doet Hij onze overtredingen van ons.
13 Gelijk zich een vader ontfermt over de kinderen, ontfermt Zich de HEERE over degenen, die Hem vrezen.
14 Want Hij weet, wat maaksel wij zijn, gedachtig zijnde, dat wij stof zijn.
15 De dagen des mensen zijn als het gras, gelijk een bloem des velds, alzo bloeit hij.
16 Als de wind daarover gegaan is, zo is zij niet [meer], en haar plaats kent haar niet meer.
17 Maar de goedertierenheid des HEEREN is van eeuwigheid en tot eeuwigheid over degenen, die Hem vrezen, en Zijn gerechtigheid aan kindskinderen;
18 Aan degenen, die Zijn verbond houden, en die aan Zijn bevelen denken, om die te doen.
19 De HEERE heeft Zijn troon in de hemelen bevestigd, en Zijn Koninkrijk heerst over alles.
20 Looft den HEERE, Zijn engelen! gij krachtige helden, die Zijn woord doet, gehoorzamende de stem Zijns woords.
21 Looft den HEERE, al Zijn heirscharen! gij Zijn dienaars, die Zijn welbehagen doet!
22 Looft den HEERE, al Zijn werken! aan alle plaatsen Zijner heerschappij. Loof den HEERE, mijn ziel!

Nieuwe berijming:
Gelijk het gras is ons kortstondig leven
Gelijk een bloem, die op het veld verheven.
Wel sierlijk pronkt maar krachteloos is en teer.
Wanneer de wind zich over het veld laat horen
Dan knakt haar steel, haar schoonheid gaat verloren.
Men kent en vindt haar staanplaats zelfs niet meer.