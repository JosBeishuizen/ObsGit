U wil ik noemen, God, bij uw Naam,
zo waar als ik leef.

Mijn Heer en mijn God, Gij zijt groot en geweldog,
bekleed met luister en majesteit
en met een mantel van licht omhangen.
Gij spant de hemelen uit als een tent,
Gij bouwt op het water uw hoge zalen,
Gij maakt de wolken tot uw wagen
en op de vleugels van de wind
wandelt Gij, en de storm is uw bode,
vlammende vuren zijn uw knechten.
Gij hebt de aarde vast gegrond
en tot in eeuwigheid wankelt zij niet;
de zee bedekt haar als een kleed,
het water stond nog boven de bergen,
toen vluchtte het voor uw dreigementen,
weg was het voor de stem van uw donder;
de bergen staan op, de vlakten vloeien uit,
en alles vindt de plaats die Gij hebt gewild.
Gij hebt aan de vloed zijn grenzen gesteld,
nooit meer zal hij de aarde overweldigen.

Gij doet in de dalen de bronnen ontspringen,
daar wandelen de beken door het gebergte.
Zij drenken alle dieren van het veld,
de wilde ezel lest er zijn dorst.
Daar wonen de vogels van de hemel,
hoog in de takken zingen zij het uit.
De bergen krijgen uit de wolken te drinken,
de aarde wordt van uw regen verzadigd.
Gij laat het gras maar groeien voor het vee,
en groene gewassen voor de mens om te verzorgen;
en zo wint hij het graan uit de aarde,
zo oogst hij de wijn die het hart verheugt,
en olie om de huid te laten glanzen
en brood dat hem in leven houdt.
De bomen van God staan in volle bloei,
de ceders van de Libanon die Hij geplant heeft.
Daar zijn de vogels hun nesten begonnen,
hoog in de kruinen wonen de ooievaars.
De hoge bergen zijn voor de gemzen,
steenbokken schuilen weg in de rotsen.

Gij zijt de schepper van maan en tijd,
van zon en van zonsondergang.
Maakt Gij het donker, dan is het nacht,
dan komt het hele woud in beweging:
de jonge leeuwen brullen om buit,
zij vragen God om hun voedsel.
De zon komt op en zij sluipen terug
en in hun holen liggen zij neer.
De mens gaat uit om zijn werk te doen,
hij zwoegt totdat de duisternis valt.
Dit alles, God, uw eigen werk,
uit zoveel dingen spreekt Uw wijsheid,
uw scheppingskracht vervult onze aarde.

En dan de zee, zo wijd en geweldig,
wemelend van dieren, grote en kleine;
daar gaan de schepen over en weer;
daar is het monster Leviatan,
door U gemaakt om mee te spelen.

Alles wacht op U vol hoop,
alle levenden vragen U om voedsel,
en Gij geeft het hun, steeds weer op tijd,
Gij opent hun hand en zij worden verzadigd.
Keert Gij U af, dan worden zij angstig,
neemt Gij hun adem weg, zij sterven
en zij vallen terug in het stof.
Maar zendt Gij uw geest, dan worden zij herschapen,
Gij geeft de aarde een nieuw gezicht.

Zo is de wereld vol van Hem,
ere zij God en duurzame vreugde.
Kijkt Hij naar de aarde, zij beeft er van,
raakt Hij de bergen aan, zij branden.
Mijn leven lang zal ik zingen voor Hem,
een lied voor mijn God, zolang ik besta.
Ik hoop dat dit lied Hem gelukkig zal maken,
ik zelf ben gelukkig met U, mijn God.
En laat er een eind komen op aarde
aan alle zonde, aan alle kwaad.

U wil ik noemen, God, bij uw Naam,
zo waar als ik leef.