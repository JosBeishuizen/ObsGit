Naar U gaat mijn verlangen.

Heer, mijn God, ik ben zeker van U.
Zoudt Gij mij ooit te schande maken,
zullen mijn vijanden triomferen?
Neen, Gij zult ons nooit beschamen,
al die mensen die op U wachten.
Maar wie roekeloos met U breken
zullen te schande staan.

Maak mij, Heer, met uw wegen vertrouwd,
zet mij op het spoor van uw waarheid.
Richt mij, Gij zijt de God die mij redt
en op U wacht ik, een leven lang.
Zijt Gij niet altijd goed geweest,
barmhartige liefde, van meet af aan?
Denk dan niet aan mijn jeugdzonden, Heer,
en als ik ontrouw was, vergeet het.
Denk alleen met liefde aan mij.

Hij is God, Hij verloochent ons niet,
wie dwalen wijst Hij rechte wegen.
Arme en ootmoedige mensen
geeft Hij de kracht zijn weg te gaan.
Al wat Hij doet is liefde en trouw
voor allen die zijn verbond bewaren
en zich vasthouden aan zijn woord.

Omwille van uw Naam, vergeef mij,
Gij alleen kunt mijn schuld vergeven.

Wie God in ere houdt, zal weten
op welke wegen hij moet gaan.
Hij zal geluk en leven vinden
zijn zonen zullen de aarde ontvangen.
God zal hem in vertrouwen nemen
en binnenvoeren in zijn verbond.
Steeds weer zoeken mijn ogen naar Hem,
Hij richt mij op als ik ben gevallen.

Zie naar mij om en wees mij genadig,
want ik ben eenzaam en hulpeloos.
Beklemd en angstig is mijn hart,
maak mij open, geef mij ruimte.

Keer u niet af van mijn ellende,
neem mijn zonden van mij weg.
Gij weet toch dat ik vijanden heb
die mij haten met dodelijke haat?
Red mij uit hun handen, God,
of zult Gij mijn vertrouwen beschamen?

Eenvoud en oprechtheid mogen mij bewaren,
want op U wacht ik, een leven lang.

Kom ons uit onze angst bevrijden.