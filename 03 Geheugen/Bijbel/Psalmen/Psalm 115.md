Niet ons komt de eer toe, o God, niet aan ons
maar aan U alleen.
Want Gij zijt waarachtige liefde en trouw,
God in ons midden.
Hoe kunnen er dan nog zijn die vragen:
waar is jullie God?
Onze God gaat alles te boven,
Hij maakt wat Hij wil.
Heidenen maken hun goden zelf,
van zilver en goud;
die hebben een mond, maar kunnen niet spreken,
ogen, en kunnen niet zien;
die hebben oren, maar kunnen niet horen
en een neus, maar ze ruiken niets -
en hun handen kunnen niet tasten
en hun voeten kunnen niet gaan,
en uit hun kelen, uit hun kelen
komt geen geluid vandaan.
En wie vertrouwt op zulke goden
is al even waardeloos.
Israël, blijf op uw God vertrouwen,
Hij is uw hulp en uw schild,
Gij allen die in het huis van God
uw diensten verricht, blijft Hem vertrouwen,
Hij is uw hulp en uw schild.
Mensen van God, blijf toch vertrouwen,
Hij is uw hulp en uw schild.
De Heer bewaart ons in zijn hart,
en geeft ons zijn zegen;
geluk en zegen voor Israël
en veel geluk voor wie Hem dienen,
niets dan genade voor al zijn mensen,
groten en kleinen.
Hij zal ons groot en talrijk maken,
ook onze kinderen.
Wij zijn gunstelingen van God,
hemel en aarde heeft Hij geschapen.
De hemel is de hemel van God,
de aarde heeft Hij aan de mensen gegeven.
Niet de dodenen spreken van Hem,
niet de doden in hun stilte.
Maar wij, mensen, maken Hem gelukkig
nu en in eeuwigheid.
Halleluja.