Red mij, God, ik sta tot mijn nek in het water,
ik ben weggezonken in zuigende modder,
nergens vinden mijn voeten meer vaste grond.

water, niets dan water, de stroom sleurt mij mee;
moegeschreeuwd ben ik, een brandende wond is mijn keel,
mijn ogen zijn dood van het staren, het wachten op God.

Vijanden heb ik meer dan haar op mijn hoofd
en ik ben weerloos tegen hun haat en hun leugens;
zij eisen van mij terug wat ik nooit heb gestolen:
Gij zoudt het weten, Heer, als ik iets had misdaan,
wie kan zich voor U verbergen, machtige God?
Maak ze toch niet te schande, die op mij wachten,
wat moeten zij van mij denken als ze mij zien?

Omdat ik in U heb geloofd word ik uitgelachen,
heb ik mijn gezicht verloren, werd ik een vreemde,
ben ik voor mijn eigen broers onherkenbaar geworden.
De hartstocht voor uw huis heeft mij verteerd,
de woorden waarmee ze U uitschelden vallen op mij.
Ik huil, ik wil niet eten - zij spotten ermee;
ik loop er in lompen bij - ze zeggen: die gek!
Mijn naam ligt op straat, ik voel dat ze over mij praten,
ze maken liedjes op mij in hun dronkemanstaal.

Komt er nog ooit voor mij een uur van genade,
Heer, dat uw liefde mij antwoordt, uw waarheid mij redt?
Trek mij omhoog uit de modder, of moet ik verdrinken
in die verachting, in dat afgrondelijke water?
Laat de vloed, de diepte mij niet verslinden,
laat de mond van het graf niet boven mij dichtgaan.
In uw liefde zou ik geborgen zijn, God,
als in de schoot van een moeder, ik ben toch van U.
Keer U niet af, wees niet zo'n zwijgende God,
spreek en ontferm U over mijn angstige ziel,
eis mij terug, maak mij los uit de greep van mijn vijanden.

Gij kent ze bij name, allen die tegen mij opstaan,
Gij weet hoe ik word getrapt, hoe vernederd ik ben.
De schande heeft mij gebroken, het is ongeneeslijk,
ik wachtte op troost, maar niets; ik hoopte op iemand
die mij zou helpen, maar ik heb niemand gevonden.
Ze hebben mij brood gegeven, het was vergiftigd,
ze hebben mij drinken gegeven, het was azijn.

Ik wou dat ze zich aan hun tafel een ongeluk aten,
laat ze in hun overvloed stikken, de hele bende.
Sla ze met blindheid, verlam hun lenden voor eeuwig,
stort uw vloeken als vlammen over ze uit,
laat ze maar branden in het vuur van uw woede.
Maak van hun stad een woestijn, verjaag er het leven;
toen ik door U werd geslagen, durfden ze wel,
toen ik door U was gewond, sloegen zij me nog harder.
​
Laat ze maar zonde op zonde stapelen, God,
en als Gij komt geen genade vinden in uw ogen.
Veeg hun namen weg uit het boek van het leven,
dat zij er niet geschreven staan bij uw vrienden.
​
Maar mij zult Gij redden, zo arm en geplaagd als ik ben,
dan zal ik U loven, uw Naam met een danklied vereren,
dat zal U gelukkiger maken dan bloedige offers.
​
Kleinen en armen, allen die zoeken naar God,
mogen het weten, zij zullen opleven van vreugde.
Mensen in nood en ellende vinden gehoor,
mensen in boeien, God laat u niet in de steek.
Hemel en aarde zullen zijn naam verkondigen
en ook de zee, met alles wat daar in leeft.
​
Hij zal zijn volk bevrijden, hun steden herbouwen,
en ook hun kinderen zullen daar wonen in vrede.
En zo zal zijn Naam bekend en bemind zijn, voor eeuwig.