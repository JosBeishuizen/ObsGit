# Psalm 133
Ja dat doet deugd: als broeders
in één huis samen te leven.
Dat is als kostbare balsem
uitgestort over het hoofd
en neervloeiend in de baard,
de baard van Aäron,
tot in de hals van zijn kleed.
Dat is als de dauw van de Hermon,
neerdalend op Sions bergen.
Daar schenkt de Heer zijn zegen,
leven in eeuwigheid.

Gerhardt en Van der Zeyde:

Zie, hoe goed, hoe weldadig
broeders te wezen en samen te zijn.
\- olie kostelijk op het hoofd,
nedervloeiend over de baard,
de baard van Aäron die nederdaalt
over de rand van zijn priestergewaad.
dauw van de Hermon die nederdaalt
over de bergen van Sion. -
Want dáár gebiedt hij de zegen, de Heer:
leven in eeuwigheid.

Huub Oosterhuis vrij

Alleen kan ook
met twee is beter
twee of drie
met twaalf
of zeven maal zeven
eendrachtig.

Je wast je piekharen hoofd
je haar wordt zacht
je wrijft de zalf erin
het druipt over je konen in je hals.

Zo voelt het, zijn met
velen, veilig –
dauw daalt neer
van hoog gebergte
in de morgenzon.

Je kent elkaar
je weet wie bij je hoort
gezegend ben je –

Zo voelt de nieuwe wereld
die komen zal.