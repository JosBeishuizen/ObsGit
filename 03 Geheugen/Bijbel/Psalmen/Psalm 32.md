I

Gelukkig is de mens
wiens ontrouw is vergeven,
wiens kwaad vergeten is.
Geluk voor hem, als God
zijn zonden niet meer telt,
als hij bekennen durft:
ik heb gezondigd.

Zolang ik doof was voor
de stem van mijn geweten,
werd ik verteerd van binnen,
vluchtte ik in zelfbeklag.
Uw hand woog zwaar op mij,
dagen en nachten lang.
Mijn krachten kwijnden weg
zoals een mens wegkwijnt
onder de zomerhitte.

Maar toen kon ik mijn kwaad
niet meer voor U verbergen.
Ik dacht: ik ga naar Hem,
zeggen wat ik gedaan heb -
en Gij hebt mij vergeven.

Daarom mag elke mens
die in uw naam gelooft,
vertrouwvol tot U gaan,
zolang Gij U laat vinden.
Al breekt een zondvloed los,
hem zal niets overkomen, -
Gij hebt toch ook mijn angst
bezworen, Gij zijt zelf
de ark van mijn behoud.
Het lied van uw verlossing
is overal om mij heen.

II

Zo spreekt de Heer uw God:
'Ik zal u wegwijs maken,
mijn raad zal Ik u geven
mijn ogen zijn op u.
Wees toch niet redeloos
en koppig als een ezel,
een paard dat men met sporen
en teugels moet bedwingen -
het zou u slecht vergaan.'

Ontvlucht uw God, gij vindt
ellende overal,
maar geeft gij u gewonnen,
Hij zal genadig zijn.
Mensen van goede wil,
Hij is een bron van vreugde,
verheugt u dan in Hem
met een gelouterd hart.
