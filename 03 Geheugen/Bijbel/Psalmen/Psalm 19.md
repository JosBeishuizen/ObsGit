I

De hemel ontvouwt de glorie van God,
het uitspansel roemt het werk van zijn handen.
De dag geeft het door aan de volgende dag,
de nachten vertellen elkaar wat zij weten.
Het is geen spreken, er zijn geen woorden
en hun stemmen zijn niet te horen;
toch, overal wordt hun ritme vernomen,
hun echo reikt tot de rand van de aarde.

Hij heeft voor de zon een tent opgeslagen -
een bruidegom die uit het bruidsvertrek komt,
een held die juichend zijn tocht onderneemt,
dat is de zon, hij klimt langs de hemel
en daalt af aan de uiterste grens
en niets blijft voor zijn hitte verborgen.

II

Het woord des Heren is volmaakt,
bron van leven.
Gods getuigenis betrouwbaar -
onverstand wordt wijs.

Helder water is zijn wet,
hartverkwikkend.
Zijn geboden: recht en reden,
licht voor onze ogen.

Wat Hij belooft is louter waarheid,
enkel vrede.
Wat Hij doet is welgedaan
tot in eeuwigheid.

Even kostelijk als honing,
nee, nog meer,
kostbaarder dan zuiver goud
is het woord des Heren.

III

Gij zelf zult ons de moeite lonen
als wij Uw woord bewaren, Heer.
Maar wie kent zijn eigen wegen?
Spreek ons vrij van heimelijk kwaad.

Laat hoogmoed ons niet overheersen,
behoed uw mensen voor eigenwaan;
dat wij niet met U breken, God,
maar zonder angst U tegemoet gaan.

De woorden die wij tot U spreken
en de gedachten van ons hart
mogen bij U genade vinden,
bij U, mijn God, mijn rots, mijn redder.