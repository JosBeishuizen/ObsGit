I

Wij moeten zingen dat het een aard heeft,
juichen voor God, de rots van ons behoud,
spelend en dankend voor Hem verschijnen
en roepen: 'Hij is een machtige God,
koning boven alle goden.'

De diepten der aarde horen Hem toe,
de hoogste bergen, ze zijn van Hem.
De zee is van Hem, Hij heeft haar gemaakt,
het land is door zijn hand geboetseerd.

Komt en buigt voor Hem in aanbidding,
knielt voor de God die ons allen heeft geschapen.
Hij is onze God, Hij is onze Herder,
en wij zijn het volk, de kudde van zijn hand.

II

Luistert dan heden naar zijn stem:

'Verhardt u niet, zoals gij gedaan hebt
in dat oord van tweedracht, die dag van Beproeving,
toen uw vaders Mij tartten in de woestijn,
en ze hadden toch mijn werken gezien.
Veertig jaar walgde Ik van dit geslacht.
Ik zei: dat volk met zijn dwalende hart,
zij kennen en willen mijn wegen niet.
Daarom heb Ik in mijn woede gezworen:
nooit zullen zij komen in mijn Rust.