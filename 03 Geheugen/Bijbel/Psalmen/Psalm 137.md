# Psalm 137
Aan Babels stromen zaten wij neer,
treurend bij de gedachte aan Sion.
En aan de wilgen die daar stonden
hingen wij onze harpen op.

Want die ons hadden weggevoerd
vroegen ons om een lied te zingen,
onze beulen wilden iets vrolijks:
'Zing een liedje voor ons uit Sion.'

Ach, hoe zouden wij in den vreemde
kunnen zingen van onze God.
Jeruzalem, zou ik u ooit vergeten
ik miste nog liever mijn rechterhand.

Mijn tong mag in mijn mond verstenen
als ik niet zou denken aan u,
als ik niet mijn grootste vreugde
in u zou vinden, Jeruzalem.

O God, vergeld de zonen van Edom
die onheilsdag van onze stad,
aan hen die riepen: 'Weg met haar,
laat er geen steen op de andere blijven.'

O stad Babel, verwoestende furie,
ik zegen hem die jou zal vergelden.
Ik zegen hem die jouw kinderen grijpt
en te pletter slaat tegen de rotsen.