# Psalm 12
![[IMG_20230621_083827.jpg]]

![[IMG_20230621_084349.jpg]]

Onkreukbare woorden, waar ben je? 
Betrouwbare vrienden, bezweken 
onder een spervuur van tongen? 
Bestendig is niemand, bestendig 
is enkel de vuurstenen leugen. 

Hij zal ze, die goden der aarde, 
die gluipen, die mooi praten, moorden, 
die slaan met stomheid de armen, 
die denken ‘mijn woord is het laatste’. 
Hun tongen uitrukken zal Hij. 

Hij zegt: Ik hard het niet langer, 
dat kermen van weerloze kinderen. 
Ik weet wat recht is, menswaardig. 
Ik ken de afgrond der harten. 
Ik kom, met vuur uit de hemel. 

Zijn woord is geen woord als van mensen. 
Het is bevochten, gelouterd 
in wanhoop en moeten aanzien, 
in dulden, hopen, vergeven. 
Het doet. Het wijkt voor geen wereld. 

Voor ons die ontroostbaar, hoelang nog, 
niet weten, niet zien, toch geloven 
dat ooit zal opdagen uw waarheid,
voor ons werd uw Schriftwoord geschreven,
een handschrift van licht aan de hemel.