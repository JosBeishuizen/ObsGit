# Psalm 73
 # Psalm 73
Ja, God is wèl
goed voor ons,
voor een mens
die is gelouterd.

Bijna was ik
uitgegleden,
het scheelde niets
of ik was gevallen;
ik was afgunstig
op zo'n blaaskaak,
ik zag zijn vrede
zonder God.

Voor hem geen zorgen:
puike gezondheid,
het leed der mensen
kent hij niet,
hij wordt niet geplaagd
als ieder ander;
hoogmoed is zijn
zegelring,
machtswellust
zit hem als gegoten.

Zijn ogen puilen
uit zijn vet,
zijn hart loopt over
van gemeenheid,
spot, cynisme,
dreigementen,
grote mond
tegen de hemel,
tong die heel de
aarde bederft.
Natuurlijk krijgt hij
de massa mee.
Ze slurpen zijn woorden
als water op:
'Wat heeft God
met ons te maken
als die tenminste
nog bestaat.'
Zo gaat hij lustig
zijn goddeloze gang,
maakt het best,
krijgt het steeds beter.

Waarom heb ik
in U geloofd,
heb ik mijn handen
schoon gehouden?
Iedere dag is
een straf voor mij,
elke morgen
word ik geslagen.

Vaak genoeg dacht ik:
doe als die anderen.
Maar dan zou ik
breken met U,
en het geloof van mijn
vader verloochenen.
Zo werd ik heen
en weer geslingerd,
gekweld, wanhopig
en zonder uitzicht.

Totdat ik rust vond
in uw mysterie
en leerde zien
vanuit uw toekomst:
heel hun bestaan
is op drijfzand gebouwd,
het valt in puin,
ze worden in een
oogwenk vernietigd -
een boze droom
zo vaagt Gij hen weg
uit de wereld der mensen.

Ik was verbitterd
en opstandig,
ik was gewond
tot in mijn ziel.

Ik was als een redeloos
dier bij U.

Bij U, ik ben
altijd bij U.
Gij houdt mij vast,
uw hand in mijn hand.
Alles zult Gij
ten goede leiden,
Gij voert mij mee
in uw raadsbesluit.
Wat is de hemel
voor mij zonder U,
wat moet ik op aarde
als Gij niet bestaat?
Al wordt mijn lichaam
ook afgebroken,
al sterft mijn hart,
Gij zijt mijn Rots,
mijn God, de toekomst
die op mij wacht.

Ver weg van U
is het geen leven,
U ontrouw zijn
is niemand zijn.

Bij U, mijn hoogste
goed, mijn God,
bij U ben ik
geborgen.

1 Een psalm van Azaf. Wel is God goed voor Israel, voor hen die rein zijn van hart;
2 toch waren bijkans mijn voeten gestruikeld, verschilde het weinig of mijn schreden waren uitgegleden;
3 want ik was afgunstig op de overmoedigen, als ik zag dat het den bozen welging.
4 Immers banden hebben zij niet, gezond en welgedaan is hun lichaam,
5 zij delen niet in de moeite der stervelingen, worden niet geplaagd als gewone mensen.
6 Daarom is hoogmoed hun halssieraad, omhult hen geweldenarij als een kleed.
7 Hun schuld dringt uit het vet naar buiten, de inbeeldingen des harten lopen over;
8 zij spotten en spreken boosaardig, spreken uit de hoogte tot onderdrukking;
9 zij zetten een mond op tegen den hemel, en hun tong beweegt zich op aarde.
10 Daarom verzadigen zij zich met brood, slorpen zij volop water,
11 en zeggen: Hoe zou God het bespeuren, de Allerhoogste er kennis van dragen?
12 Zie, zo zijn de bozen, en immer onbezorgd, worden zij steeds welvarender.
13 Gans en al tevergeefs heb ik mijn hart zuiver gehouden, mijn handen gewassen in onschuld;
14 den gansen dag toch word ik geslagen, elken morgen word ik opnieuw getuchtigd.
15 Had ik gezegd: Zo iets moet ik vertellen–dan zou ik verraad gepleegd hebben aan het geslacht uwer zonen.
16 Daarom dacht ik na om het te begrijpen; ijdele moeite was het in mijn oog.....
17 totdat ik Gods heiligdommen binnentrad en lette op der bozen einde.
18 Ja, gij zet hen op een glibberigen bodem, doet hen vervallen tot puinhopen.
19 Hoe zijn zij eensklaps ter verwoesting geworden, vergaan, omgekomen door verschrikkingen!
20 Als een droom na het wakker worden, zo, Heer, versmaadt gij hun schaduwbeeld, wanneer gij ontwaakt.
21 Toen mijn hart wrevelig werd, ik in mijn nieren een pijnlijken steek voelde,
22 toen was ik reddeloos, onverstandig, was ik bij u als een dier.
23 Maar ik ben voortdurend bij u, gij hebt mijn rechterhand gevat;
24 naar uw raad zult gij mij leiden, en daarna aannemen met ere.
25 Wien anders heb ik in den hemel? en nevens u lust mij niets op aarde.
26 Al bezwijkt mijn vlees en hart, God is voor eeuwig de rotssteen van mijn hart en mijn deel.
27 Want zie, zij die ver van u zijn gaan te gronde, en gij verdelgt alwie van u wegboeleert;
28 maar ik–nabij God te zijn is mij kostelijk; ik heb bij den Heere God mijn toevlucht gezocht om al uw werken te verhalen.
​
Statenvertaling
1 Een psalm van Asaf. Immers is God Israel goed, dengenen, die rein van harte zijn.
2 Maar mij aangaande, mijn voeten waren bijna uitgeweken; mijn treden waren bijkans uitgeschoten.
3 Want ik was nijdig op de dwazen, ziende der goddelozen vrede.
4 Want er zijn geen banden tot hun dood toe, en hun kracht is fris.
5 Zij zijn niet in de moeite [als] [andere] mensen, en worden met [andere] mensen niet geplaagd.
6 Daarom omringt hen de hovaardij als een keten; het geweld bedekt hen [als] een gewaad.
7 Hun ogen puilen uit van vet; zij gaan de inbeeldingen des harten te boven.
8 Zij mergelen [de] [lieden] uit, en spreken boselijk van verdrukking; zij spreken uit de hoogte.
9 Zij zetten hun mond tegen den hemel, en hun tong wandelt op de aarde.
10 Daarom keert zich Zijn volk hiertoe, als hun wateren eens vollen [bekers] worden uitgedrukt,
11 Dat zij zeggen: Hoe zou het God weten, en zou er wetenschap zijn bij den Allerhoogste?
12 Ziet, dezen zijn goddeloos; nochtans hebben zij rust in de wereld; zij vermenigvuldigen het vermogen.
13 Immers heb ik te vergeefs mijn hart gezuiverd, en mijn handen in onschuld gewassen.
14 Dewijl ik den gansen dag geplaagd ben, en mijn straffing is er alle morgens.
15 Indien ik zou zeggen: Ik zal ook alzo spreken; ziet, zo zou ik trouweloos zijn aan het geslacht Uwer kinderen.
16 Nochtans heb ik gedacht om dit te mogen verstaan; [maar] het was moeite in mijn ogen;
17 Totdat ik in Gods heiligdommen inging, [en] op hun einde merkte.
18 Immers zet Gij hen op gladde plaatsen; Gij doet hen vallen in verwoestingen.
19 Hoe worden zij als in een ogenblik tot verwoesting, nemen een einde, worden te niet van verschrikkingen!
20 Als een droom na het ontwaken! Als Gij opwaakt, o Heere, [dan] zult Gij hun beeld verachten.
21 Als mijn hart opgezwollen was, en ik in mijn nieren geprikkeld werd,
22 Toen was ik onvernuftig, en wist niets; ik was een groot beest bij U.
23 Ik zal dan geduriglijk bij U zijn; Gij hebt mijn rechterhand gevat;
24 Gij zult mij leiden door Uw raad; en daarna zult Gij mij [in] heerlijkheid opnemen.
25 Wien heb ik [nevens] [U] in den hemel? Nevens U lust mij ook niets op de aarde!
26 Bezwijkt mijn vlees en mijn hart, zo is God de Rotssteen mijns harten, en mijn Deel in eeuwigheid.
27 Want ziet, die verre van U zijn, zullen vergaan; Gij roeit uit, al wie van U afhoereert;
28 Maar mij aangaande, het is mij goed nabij God te wezen; ik zet mijn betrouwen op den Heere HEERE, om al Uw werken te vertellen.

13
Wien heb ik nevens U omhoog?
Wat zou mijn hart, wat zou mijn oog,
Op aarde nevens U toch lusten?
Niets is er, waar ik in kan rusten.
Bezwijkt dan ooit, in bittre smart
Of bangen nood, mijn vlees en hart,
Zo zult Gij zijn voor mijn gemoed
Mijn rots, mijn deel, mijn eeuwig goed.

14
Wie ver van U de weelde zoekt,
Vergaat eerlang en wordt vervloekt.
Gij roeit hen uit, die afhoereren
En U den trotsen nek toekeren.
Maar 't is mij goed, mijn zaligst lot,
Nabij te wezen bij mijn God;
'k Vertrouw op Hem geheel en al,
Den Heer', Wiens werk ik roemen zal.

Ida Gerhardt en Maria van der Zeyde
1 Een psalm van Asaf. Waarlijk, God is voor Israël goed, voor die rein zijn gebleven van hart.
2 Toch – met mij was het zo dat bijna mijn voeten verkeerd gegaan waren; niets had het gescheeld of mijn schreden zette ik op glibberige paden:
3 want afgunstig was ik op de pralers, steeds zag ik naar de voorspoed der bozen.
4 Immers – kwellingen kennen zij niet, sterk, weldoorvoed in hun lichaam;
5 moet de sterveling zwoegen – zij niet, elk mens treffen de slagen – hen nimmer.
6 Zo werd hoogmoed het snoer om hun hals, werd wreedheid de dracht die hen kleedt;
7 dikgegeten dat hun ogen puilen: de eigenwaan slaat van hen af!
8 Grijnslachend, kwaadaardig van taal, staan zij sterk genoeg om te dreigen;
9 hun mond komt de hemel te na, hun tong viert zich uit op de aarde.
10 En zo dwaalt zijn volk hiertoe af: zij bezatten zich aan wat Hem toekomt;
11 en zij zeggen: ‘hoe zou God dat merken? Heeft de Allerhoogste daar weet van?’
12 Ziedaar hoe zij, sluw als ze zijn, steeds verzekerder winnen aan macht.

13 Wat helpt het dat ik mijn hart rein hield, mijn handen in onschuld mocht wassen?
14 de hele dag word ik gekweld, iedere morgen voltrekt zich mijn tuchtiging.
15 Doch zei ik: ‘voortaan spreek ik hun taal’, zie! ik pleegde, verholen, verraad tegenover het volk van uw zonen.
16 Ik ging denken om het te verstaan: hoe ik staarde, het was mij te moeilijk.

17 Tot Gods heiligdom ik mocht ingaan, en het eind dat hen wachtte gewaar werd;
18 wel hebt Gij hen gesteld waar het afglijdt: verpletterend voltrekt Ge hun val.
19 Een oogwenk – en er blijft slechts iets naamloos. Voorbij! – gruwzaam zijn zij vergaan.
20 Als een droom, Heer, waaruit men ontwaakt, wist Gij, als Ge oprijst, hun beeld weg.

21 Toen mijn hart zo verbitterd was – want het sneed mij tot op het leven
22 toen was ik een dwaas en een weetniet, een redeloos dier in uw bijzijn;
23 en toch – was ik niet altijd bij U? Gij hield mijn rechterhand vast,
24 Gij die mij leidt door uw raad, mij later in heerlijkheid wegneemt.
25 Zonder bijstand ben ik – doch bij U verlang ik niets meer op aarde;
26 zou mijn lichaam bezwijken, mijn hart, God is immer mijn rots: Hem behoud ik.
27 Zie, wie U ontwijkt vindt geen pad meer, wie U schandelijk verlaat delgt Gij uit.
28 Mijn geluk – dat is Gods nabijheid, mij<mark style="background: #FFF3A3A6;"></mark>n toevlucht weet ik bij de Heer. Moge ik zo heel uw handelen verhalen.

https://u.pcloud.link/publink/show?code=XZN74b0ZJqdwOSBwdkQlRkjF3S4vs5cqbniy