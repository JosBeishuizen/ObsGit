God onze toevlucht en onze kracht,
altijd in tegenspoed was Hij onze helper.
Daarom, ook al verandert de aarde,
wij vrezen niet. En laat de bergen
tuimelen en vallen diep in de zee,
en laat het water maar schuimen en razen,
springen tegen de klippen op:
​
Hij is voor ons de God van de machten
een God van mensen, een vaste burcht.
​
Ik zag een stroom van levend water,
een stroom van vreugde die zich vertakt
door heel de stad van de Allerhoogste.
Hij woont in haar, zij wankelt niet.
Zijn redding daagt als het licht in de morgen.
Koninkrijken wankelen en vallen,
volkeren raken in paniek,
heel de wereld stort in elkaar,
als Hij zijn machtige stem laat horen.
​
Hij is voor ons een God van de machten
een God van mensen, een vaste burcht.
​
Komt en ziet de ontzaglijke werken
die Hij op aarde verrichten zal:
Hij maakt een einde aan alle oorlog,
breekt de bogen, versplintert de speren,
werpt onze wapenen in het vuur.
Hij zegt: 'Houdt op, want Ik ben uw God,
Ik zal verschijnen aan alle volkeren,
Ik zal mijn Naam doen gelden op aarde.'
​
Hij is voor ons een God van de machten
een God van mensen, een vaste burcht.