Verkondigt de Naam van de Heer,
verkondigt zijn grote daden.
Maakt het bekend aan de wereld
dat Hij wonderen doet.
Laat allen die Hem zoeken
van harte vrolijk zijn -
wie zou niet gloriëren
in zijn heilige Naam?
Keert u tot Hem, Hij is machtig,
houdt niet op Hem te zoeken.
Herinnert u zijn belofte,
de tekenen die Hij ons gaf,
zonen van Abraham, zijn knecht,
zonen van Jakob, zijn vriend.
Hij is onze God, Hij alleen,
zijn wijsheid vervult heel de aarde.
Hij blijft zijn verbond indachtig,
duizend geslachten lang,
dat woord, aan Abraham gegeven,
die eed aan Isaak gezworen,
aan Jakob vernieuwd en bezegeld,
een eeuwig verbond met zijn volk:
'Ik zal u Kanaän geven,
daar zult gij wonen voorgoed.'
Het was maar een handjevol mensen,
een kleine groep vreemdelingen,
ontheemd temidden van de heidenen,
zwervend, nu hier dan daar.
Maar Hij verdroeg het niet
dat iemand hen tyranniseerde,
koningen heeft Hij getuchtigd
om hunnentwil, Hij sprak:
'Raak mijn gezalfde niet aan,
doe mijn profeten geen kwaad.'
Honger kwam over het land
en alle brood raakte op.
Toen zond Hij een man voor hen uit:
Jozef, verkocht als een slaaf,
in de gevangenis geworpen,
zijn voeten in boeien geslagen,
ketenen om zijn hals -
totdat hij dromen verklaarde,
en zijn voorspelling vervuld werd.
Toen liet de koning hem vrij,
de farao van Egypte,
en gaf hem alles in handen,
zijn huis en zijn hele bezit;
hij werd de raadsman der wijzen,
het hof was hem onderdanig.
En Israël trok naar Egypte
en Jakob vond er gastvrijheid,
daar in het land van Cham.
Daar maakte de Heer hen vruchtbaar,
veel talrijker dan Egypte,
en dat verdroot Egypte
het begon Israël te haten,
het ging Israël kwellen
met sluwheid en met geweld.
Maar de Heer riep Mozes, zijn knecht
en Aäron heeft Hij gekozen;
Hij liet hen wonderen verrichten
daar in het land van Cham.
Duisternis zond Hij neer
en het werd aardedonker;
water veranderde in bloed
en alle vissen stierven.
Het land krioelde van kikkers
tot in het paleis van de koning.
Hij sprak, en daar waren de muggen,
muskieten in heel hun gebied.
Het regende hagel en vuur,
de vijgeboom en de wijnstok
liggen tegen de grond,
alle bomen ontworteld
overal in de omtrek.
Hij sprak en daar waren de sprinkhanen,
zwermen van ongedierte
geen grassprietje laten ze over,
het hele land vreten ze kaal.
Toen sloeg hij hun eerstgeborenen,
de eerstelingen van hun kracht.
Toen voerde Hij zijn volk naar de vrijheid:
daar trokken de stammen uit,
met zilver en goud beladen,
en niemand die ze wat deed.
Egypte, verlamd van schrik,
Egypte was blij dat ze gingen.
Hij zond een wolk met hen mee,
om hen in de rug te dekken,
en een vuur om hen 's nachts te verlichten.
Zij vroegen Hem: geef ons te eten,
en Hij liet kwartels komen,
Hij gaf hun brood uit de hemel
en ze hadden geen honger meer.
Hij scheurde de rotsen open,
daar sprong het water tevoorschijn,
stromen van levend water
midden in de woestijn.
Dit alles heeft Hij gedaan
omdat Hij het eens beloofd had
aan Abraham, zijn knecht.
Hij gaf zijn volk de vrijheid
en juichend zijn wij gegaan.
Hij gaf ons de landen der volken,
Hij gaf ons het werk van hun handen,
opdat wij zijn woorden bewaren
en leven in zijn verbond
en Hem loven en danken
nu en in eeuwigheid.