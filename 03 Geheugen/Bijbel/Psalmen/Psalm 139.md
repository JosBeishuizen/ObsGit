Mijn God, Gij peilt mijn hart en Gij kent mij,
mijn God, Gij weet waar ik ga of sta.
Gij doorziet mijn gedachten van verre,
Gij hebt mijn reizen en rusten bepaald,
en wat ik ook doe, Gij zijt ermee vertrouwd,
ja, en er komt geen woord op mijn lippen,
mijn God, of Gij hebt het al gehoord.
Gij zijt voor mij en Gij zijt achter mij,
Gij hebt uw hand op mij gelegd -
wonder van wijsheid dat mij te boven gaat,
onbereikbaar, ik kan er niet bij.

Hoe zou ik ooit ontkomen aan uw geest
en waarheen vluchten, Gij ziet mij overal.
Beklim ik de heuvel, Gij zijt in de hemel,
daal ik af in de aarde, daar vind ik U ook.
En vlieg ik mee met het morgenrood
tot aan het uiterste strand van de zee,
ook daar zal uw hand mij verder helpen,
ook daar houdt uw machtige hand mij vast.
Of ik nu uitroep: 'Duisternis, bedek mij,
laat het nacht worden om mij heen',
voor U bestaat er geen duisternis,
voor U is de nacht even licht als de dag,
de duisternis even stralend als het licht.

Uw schepping ben ik in hart en nieren,
Gij hebt mij geweven in de schoot van mijn moeder.
Ik dank U, Gij hebt mij zo wonderlijk gemaakt,
ontzaglijke wonderen zijn al uw werken.
Door U ben ik gekend, mijn ziel en mijn gebeente,
in mij was niets voor uw ogen verborgen
toen ik werd gevormd in het diepste geheim,
prachtig gevlochten in de schoot van de aarde.
Ik was nog ongeboren, gij had mij al gezien,
en al mijn levensdagen stonden in uw boek
nog voor Gij er een van gemaakt had.

Hoe moeilijk zijn uw gedachten voor mij,
God, wat een machtig geheel.
Ga ik ze tellen, ze zijn zo talrijk
als het zand aan de zee, en dan nog -
dan weet ik altijd nog niets van U.

Dood de kwaadwillige mens, o God,
weg van mij, mensen met bloed aan uw handen.
Zij spreken over U, maar om tegen U te stoken,
gebruiken uw naam wel, maar om U te verraden.
Zou ik niet haten, God, die U haten,
niet walgen van hen die zich tegen U keren?
Ik haat ze, zo fel als ik haten kan,
mijn eigen vijanden zijn het voortaan.

Peil nu mijn hart, o God, en ken mij,
toets mij en weet wat er in mij omgaat.
Ik ben toch niet op een doodlopende weg?
Leid mij voort op de weg van mijn vaderen.