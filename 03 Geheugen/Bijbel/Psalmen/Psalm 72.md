# Psalm 72
Geef uw wijsheid, God, aan de koning,
leg uw koninkrijk in zijn handen,
dat hij een herder mag zijn voor uw mensen,
voor uw arm volk een rechtvaardige rechter.
Dan dragen de bergen schoven van vrede
en de heuvels een oogst van gerechtigheid.
​
Hij zal opkomen voor de misdeelden,
recht doen aan de minsten der zijnen,
hij zal de machten die ons dwingen
breken en binden, hij zal leven
onvergankelijk, zoals de zon,
zoals de maan, van geslacht op geslacht.
​
Zoals de regen daalt op het veld,
zoals de dauw die de aarde drenkt,
zo zal hij komen, en in die dagen
zullen trouw en gerechtigheid bloeien,
zal er vrede in overvloed zijn,
totdat het licht van de maan wordt gedoofd.
​
Hij zal heersen van zee tot zee,
van de grote Rivier tot het einde der aarde.
Vreemde volkeren dwingt hij op de knieën,
al zijn vijanden bijten in het stof.
Verre koningen, verre kusten
bieden hem hun geschenken aan.
Rijke vorsten, de rijkste landen
leggen hun schatten voor hem neer -
eens zullen alle groten der aarde
en alle volkeren knielen voor hem.
Hij zal de redder zijn van de arme,
een vriend voor hem die niemand heeft.
Voor kleine mensen is hij bereikbaar,
de rechtelozen geeft hij hoop.
Hun bloed is kostbaar in zijn ogen,
hij koopt hen vrij uit het slavenhuis.
Zij zullen leven, een gouden tijd,
hem dag aan dag gelukkig prijzen
en bidden dat het zo blijven mag:
een vloed van koren, golvende velden,
bomen vol vruchten, hoog op de bergen -
een stad rijst op uit een zee van groen.
Zijn naam is tot in eeuwigheid,
zolang de zon staat aan de hemel.
Zijn naam gaat rond over de aarde,
een woord van vrede, van mens tot mens.

[[Psalm 72 Goss ncp171 2.pdf]]

[[Psalm 72 Mann sp78 1.pdf]]