Koning is onze God,
alle stranden der aarde
lachen en juichen van vreugde.
Hij woont in nacht en wolken,
gerechtigheid en waarheid
schragen zijn koningstroon.

Vuur gaat voor Hem uit,
brandt zijn vijanden weg.
Het weerlicht over de wereld.
De aarde heeft het gezien.
De aarde kronkelde en steunde
als een barende vrouw.

Bergen smelten als was
waar onze God verschijnt,
heer en meester op aarde.
De hemelen hebben verkondigd,
de heidenen hebben aanschouwd
zijn liefde in volle luister.

Schande over de mens
die zich voor beelden buigt,
die zich beroemt op niets.
Moeten niet alle goden
voor Hem ter aarde buigen,
knielen voor onze God?

Sion heeft het gehoord,
de steden van Juda juicen
dat Gij hun redder zijt.
O allerhoogste God,
meer en groter zijt Gij
dan alle aardse goden.

Alwie boosheid haat
wordt van God bemind.
Hij bewaart hun hart.
Hij zal zijn geliefden
eens voorgoed bevrijden
uit de greep van het kwaad.

Licht is uitgezaaid
voor Gods gerechte vrienden,
vreugde zal ontbloeien.
Vrienden, weest verheugd
en verkondigt zijn Naam
boven alle namen.