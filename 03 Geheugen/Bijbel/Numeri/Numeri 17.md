# Numeri 17
1	
Dan spreekt de Ene tot Mozes en zegt:

2	
zeg tot Elazar,
   zoon van Aäron de priester,
dat hij de vuurpannen moet opheffen
   uit de brand
en het vuur moet verstrooien,
   ver weg!,
want ze zijn ‘heilig’ geworden!

3	
De vuurpannen
van deze zondaars ten koste van
   hun lijf-en-ziel,
maken zult ge daarvan
   platgeslagen platen als overtrek
   voor het altaar,
want ze hebben ze doen naderen tot
   het aanschijn van de Ene
   en nu zijn ze geheiligd;
wezen zullen ze er als een teken
   voor de zonen en dochters van Israël!

4	
Dan neemt
Elazar de priester
de koperen vuurpannen
welke zij die weggebrand zijn
   hadden doen naderen,
en plet ze tot een overtrek voor het altaar,-

5	
een gedachtenis
voor de zonen Israëls
met het doel dat niet nadert
   een man die er vreemd aan is:
die niet uit het zaad van Aäron is,-
om wierook te doen roken voor het aanschijn
   van de Ene;
en hem niet zal geschieden als Korach
   en zijn samenkomst
zoals de Ene van hem heeft gesproken
door de hand van Mozes.

6	
Ze morren de volgende morgen,
   heel de samenkomst van de zonen Israëls,
tegen Mozes en tegen Aäron, en zeggen:
júllie zijn het die hebben gedood:
   een gemeenschap van de Ene!

7	
Het geschiedt
als de samenkomst zich tegen
   Mozes en Aäron vergadert
en ze zich wenden naar
   de tent van samenkomst,-
ziedaar, de wolk heeft hem overdekt:
zichtbaar wordt de glorie van de Ene.

8	
Mozes -en ook Aäron- komt
tot het aanschijn van
   de tent van samenkomst.
•

9	
Dan spreekt de Ene tot Mozes en zegt:

10	
maakt u los
uit deze samenkomst,
dan zal ik hen ogenblikkelijk verteren!-
ze vallen neer op hun aanschijn.

11	
Mozes zegt tot Aäron:
neem de vuurpan,
   geef daarop vuur van op het altaar,
   leg er wierook op,
ga haastig tot de samenkomst
   en vraag verzoening over hen;
want uittrekken zal de toorn
   van voor het aanschijn van de Ene,-
   beginnen zal de plaag!

12	
Aäron neemt het mee
   zoals Mozes heeft gesproken
en snelt naar het midden van de vergadering,
en ziedaar, de plaag is al begonnen
   in de gemeente;
hij geeft de wierook
en vraagt verzoening over de gemeente.

13	
Hij staat stil tussen de doden
   en de levenden;
de plaag wordt afgeremd.

14	
Het worden er,
de doden door de plaag,
veertienduizend en zeven honderdtallen;
buiten die gestorven zijn
   om het woord van Korach.

15	
Dan keert Aäron terug tot Mozes,
tot de ingang van de tent van samenkomst;
de doodsplaag is tot stilstand gebracht.
•

16	
Dan spreekt de Ene tot Mozes en zegt:*

17	
spreek tot de zonen Israëls
en neem van hen aan:
een stamstaf, een staf per vaderhuis
   van al hun verhevenen
   per vaderhuis bij hen:
twaalf staven dus;
per man zijn naam
zul je schrijven op zijn staf.

18	
De naam Aäron
zul je schrijven op de staf van Levi,
want één staf is er maar
per hoofd van een vaderhuis bij hen.

19	
Neerleggen zul je ze
   in de tent van samenkomst,-
voor het aanschijn van de overeenkomst,
daar waar ik met u samenkom.

20	
En geschieden zal het:
de man die ik verkies, díens staf zal uitbotten;
en tot bedaren brengen zal ik
   -opdat het van mij af is-
dat gemor van de zonen Israëls,
waarmee zij tegen jullie murmureren.

21	
Dan spreekt Mozes tot de zonen Israëls
en geven al hun verhevenen aan hem
één staf voor één verhevene
   en weer een staf voor
   één verhevene per vaderhuis bij hen,-
twaalf staven dus;
en de staf van Aäron
   te midden van hun staven.

22	
Mozes legt de staven neer
   voor het aanschijn
   van de Ene,
in de tent van samenkomst.

23	
En het geschiedt de volgende morgen:
Mozes komt de tent van de samenkomst
   binnen
en ziedaar!- uitgebot is de staf van Aäron,
   van het huis van Levi;
hij heeft bloesem uitgebracht,
   laat bloemen bloeien
en amandelen rijpen.

24	
Uit leidt Mozes alle stamstaven
   van voor het aanschijn van de Ene
naar alle zonen Israëls;
zij zien het aan
   en nemen per man zijn stamstaf weer.
••

25	
Dan zegt de Ene tot Mozes:
doe terugkeren
de staf van Aäron
   voor het aanschijn van de overeenkomst,-
ter bewaring,
   tot een teken voor de zonen
   die tegenstreven;
houdt hun gemor tegen mij op
   dan sterven ze niet!

26	
Dat doet Mozes;
zoals de Ene hem heeft geboden,
   zó heeft hij gedaan.
••

27	
Dan zeggen de zonen Israëls
tot Mozes,- ze zeggen:
zie, omkomen zullen we!,
   verloren zullen we gaan!
allemaal gaan we verloren!-

28	
al wie nadert, de woning van de Ene nadert,
   zal sterven!-
moet ons einde zijn dat we omkomen?