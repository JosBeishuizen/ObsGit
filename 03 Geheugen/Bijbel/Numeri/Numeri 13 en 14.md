# Numeri 13 en 14
13:1	Numeri
Dan spreekt de Ene tot Mozes en zegt:

13:2	Numeri
zend, jij, mannen uit
en laat die het land Kanaän verkennen,
dat ik aan de zonen Israëls ga geven;
één man, steeds één man
   voor de stam van zijn vaderen
   zult ge uitzenden,-
élk een aanvoerder onder hen!

13:3	Numeri
Dan zendt Mozes hen uit
   vanuit de woestijn Paran,-
   op mond van de Ene;
allen zijn ze aanvoerders,-
koplopers van de zonen Israëls zijn zij.

13:4	Numeri
En dit zijn hun namen;
voor de stam van Ruben:
Sjamoea, zoon van Zakoer.

13:5	Numeri
Voor de stam van Simeon:
Sjafat, zoon van Chori.

13:6	Numeri
Voor de stam van Juda:
Kaleb, zoon van Jefoenee.

13:7	Numeri
Voor de stam van Issachar:
Jigál, zoon van Josef.

13:8	Numeri
Voor de stam van Efraïm:
   Hosea, zoon van Noen.

13:9	Numeri
Voor de stam van Benjamin:
Palti, zoon van Rafoe.

13:10	Numeri
Voor de stam van Zebulon:
Gadiël, zoon van Sodi.

13:11	Numeri
Voor de stam van Jozef:
   voor de stam van Manasse,
Gadi, zoon van Soesi.

13:12	Numeri
Voor de stam van Dan:
Ammiël, zoon van Gemali.

13:13	Numeri
Voor de stam van Aser:
Setoer, zoon van Michaël.

13:14	Numeri
Voor de stam van Naftali:
Nachbi, zoon van Wofsi.

13:15	Numeri
Voor de stam van Gad:
Geoeël, zoon van Machi.

13:16	Numeri
Dit zijn de namen van de mannen
die Mozes heeft uitgezonden
   om het land te verkennen;
Mozes roept tot Hosea,- red toch!,
   de zoon van Noen:
   Jozua,- hij zal redden!

13:17	Numeri
Mozes zendt hen weg
om het land van Kanaän te verkennen;
hij zegt tot hen:
klimt hier in het zuiden op
en beklimt dan het gebergte.

13:18	Numeri
Ziet het land aan: hoe is het?-
en de gemeenschap die daarop woont:
is die sterk of zwak,
is die gering of talrijk?

13:19	Numeri
En hoe is het land
waarop hij zetelt:
is het goed of slecht?-
en hoe is het met de steden
waarin hij zetelt:
in (open) legerplaatsen of in vestingen?

13:20	Numeri
Hoe is het land: is het vet of schraal?-
is er geboomte of helemaal geen?-
maakt u sterk
en neemt iets mee
   van de vrucht van het land,-
deze dagen
zijn de dagen van de eerstelingen
   van de druiven!

13:21	Numeri
Ze klimmen op en verkennen het land,
van de woestijn Tsien tot Rechov,
   waar men komt bij Chamat.

13:22	Numeri
Ze klimmen in het zuiden op,
en komen aan bij Hebron;
dáár heb je Achiman, Sjesjai en Talmai,
geboren in Anak!-
Hebron
is gebouwd zeven jaren
vóór de verschijning van Tsoan in Egypte.

13:23	Numeri
Ze komen bij het dal Esjkol,- tros,
ze snijden daar een rank af
   en een tros druiven, één maar,
en moeten die met z’n twééën
   dragen aan een stok!-
verder granaatappels en vijgen.

13:24	Numeri
Dat oord
heeft men uitgeroepen tot ‘dal van Esjkol’,-
   tros!
om reden van de tros
die de zonen Israëls
   daar hebben afgesneden.

13:25	Numeri
Ze keren terug van de verkenning
   van het land,-
na verloop van veertigmaal een dag.

13:26	Numeri
Ze gaan op weg
en komen aan bij Mozes en Aäron
   en bij heel de samenkomst
   van de zonen Israëls,
   in de woestijn van Paran,
   op Kadeesj aan;
ze keren terug met een woord bij hen
   en bij heel de samenkomst
en laten hun zien: de vrucht van het land.

13:27	Numeri
Ze vertellen hem alles en zeggen:
we zijn aangekomen
in het land waarheen je ons hebt gezonden,
en inderdaad:
   overvloeiend van melk en honing is het!-
   en dít is zijn vrucht!

13:28	Numeri
Máár: het is een ijzersterke gemeenschap
die in het land zetelt;
de steden zijn
véstingen, bovenmate gróót!,
en ook hebben we daar
   borelingen van Anak gezien.

13:29	Numeri
Amalek zetelt in het zuiderland;
de Chitiet, de Jeboesiet en de Amoriet:
   (elk) zetelt in het gebergte,
de Kanaäniet zetelt aan de zee
en op de hand van de Jordaan!-

13:30	Numeri
Kaleb probeert
   de gemeente rustig te houden
   tegenover Mozes;
hij zegt: met een goede klim
klimmen we omhoog en beërven het,
want met wat wij vermogen,
   zijn wij het machtig!

13:31	Numeri
Maar de mannen
   die met hem samen zijn opgeklommen,
   hebben gezegd:
dat vermogen we niet,
   opklimmen tot die gemeenschap!,
want die is sterker dan wij!

13:32	Numeri
Ze laten over het land
   dat ze hebben verkend
   lasterpraat uitgaan
naar de zonen Israëls, door te zeggen:
het land
waardoor we zijn overgestoken
   om het te verkennen,
een land
dat z’n ingezetenen verslindt is dat
en heel de gemeenschap
   die we erin hebben gezien
   bestaat uit mannen van formaat!

13:33	Numeri
Daar hebben we gezien:
de reuzen!, de zonen van Anak,
   die tot de reuzen behoren;
we waren in onze eigen ogen als sprinkhanen
en dat zijn we in hun ogen ook geweest!

14:1	Numeri
Dan heft heel de samenkomst aan
en geven ze hun stem (te horen);
ze weeklagen, de gemeente, in die nacht.

14:2	Numeri
Ze morren tegen Mozes en tegen Aäron,
alle zonen Israëls;
ze zeggen tot hen, heel de samenkomst:
ach, waren we gestorven
   in het land van Egypte,
of in deze woestijn,-
   waren we maar gestorven!

14:3	Numeri
Waarom wil de Ene
   ons doen komen in dit land
   om er te vallen door het zwaard?-
onze vrouwen en ons kroost
   zullen er tot roofgoed worden!-
is het niet beter voor ons
   terug te keren naar Egypte?

14:4	Numeri
Ze zeggen, man en broeder, tot elkaar:
laten we onszelf een hoofdman geven
   en omkeren naar Egypte!

14:5	Numeri
Mozes en Aäron vallen op hun aanschijn,
voor het aanschijn
van heel de vergaderde samenkomst
   der zonen Israëls.

14:6	Numeri
Jozua, zoon van Noen,
en Kaleb, de zoon van Jefoenee,
uit de gelederen van hen
   die het land hadden verspied,
hebben hun gewaden gescheurd.

14:7	Numeri
Ze zeggen
tot heel de samenkomst
   van de zonen Israëls
   wat ze te zeggen hebben:
het land
waardoor wij overgestoken zijn
   om het te verkennen,
zeer, zeer góed is dat land!

14:8	Numeri
Als de Ene behagen heeft in ons,
zal hij ons in dit land doen komen
en het aan ons geven:
een land
dat overvloeit van melk en honing!

14:9	Numeri
Dus: tegen de Ene
hoeft ge u niet af te zetten;
gij
hoeft de gemeenschap van dat land
   niet te vrezen
want een gebroken brood zijn zij voor ons;
geweken is hun schaduw van boven hen,
   de Ene is met ons,
   vreest hén niet!

14:10	Numeri
Ze hebben het er al over,
   heel de samenkomst,
om hen om te brengen met de stenen,
als de glorie van de Ene
zich laat zien in de tent van samenkomst
aan alle zonen Israëls!
•

14:11	Numeri
Dan zegt de Ene tot Mozes:
tot wanneer blijven ze mij honen,
   deze gemeente?,
en tot wanneer
   hebben ze geen vertrouwen in mij,-
bij alle tekenen
die ik in hun midden heb gedaan?

14:12	Numeri
Ik zal hem slaan met de pest
   en hem onterven;
ik maak jóu
tot een volk, groter
   en met meer ruggegraat dan hij!

14:13	Numeri
Maar Mozes zegt tot de Ene:
horen zullen de Egyptenaren
dat gij door uw kracht deze gemeente
   uit hun midden hebt doen opklimmen;

14:14	Numeri
zeggen zullen ze
tot wie zetelt in
dit land:
ze hebben gehoord dat gij, Ene,
in het midden van deze gemeente zijt,-
omdat ge oog aan oog te zien zijt: gij, Ene,-
nu uw wolk boven hen stilstaat,
en in een staande wolk
gij voor hun aanschijn voortgaat overdag
en in een standaard van vuur des nachts;

14:15	Numeri
zult ge nu deze gemeente
   als één man doden,
dan zullen de volkeren zeggen,-
die het ongehoorde over u hebben gehoord,-
   ze zullen zeggen:

14:16	Numeri
omdat hij niet
bij machte is, de Ene,
om deze gemeente te doen komen
in het land dat hij hun heeft toegezworen,
slacht hij ze af in de woestijn!-

14:17	Numeri
welnu:
laat toch de kracht van mijn Heer zo gróót zijn
als ge hebt uitgesproken toen u zei:

14:18	Numeri
de Ene,
lankmoedig en overvloedig in vriendschap,
die verdraagt: onrecht en overtreding;
maar ongestraft: níets laat hij ongestraft,
bezoekend
het onrecht van vaders aan zonen,
aan derden en vierden!-

14:19	Numeri
vergeef toch
in uw grote vriendschap
   het onrecht van deze gemeente,
zoals ge voor deze gemeente
   het hebt verdragen
van Egypte tot hiertoe!

14:20	Numeri
Dan zegt de Ene:
vergeven zal ik naar jouw woord;

14:21	Numeri
niettemin, zowaar ik leef
en glorie van de Ene al het land vervult:

14:22	Numeri
omdat al de mannen
die mijn glorie
   en mijn tekenen hebben gezien
-die ik heb gedaan in Egypte
   en in de woestijn-
mij op de proef stellen,
nu al tienmaal,
en niet gehoord hebben naar mijn stem:

14:23	Numeri
áls ze óóit het land zien
dat ik aan hun vaderen heb gezworen…!
elk die mij gehoond heeft, zal het níet zien!

14:24	Numeri
Maar mijn dienaar Kaleb,-
als loon dat met hem
een andere geest geweest is
en hij volledig achter mij staat,
zal ik hém wel doen komen
in het land waar hij al eenmaal gekomen is
en zijn zaad zal het beërven.

14:25	Numeri
De Amalekiet zetelt met de Kanaäniet
   in het dal;
mórgen geldt:
wendt u om en breekt op, u, naar de woestijn,
   op weg naar de Rietzee!
•

14:26	Numeri
Dan spreekt de Ene
tot Mozes en Aäron, en zegt:

14:27	Numeri
tot hoe lang duurt het
met deze kwaadaardige samenkomst
dat zij tegen mij blijven morren?
Het gemurmureer
van de zonen Israëls
waarmee zij tegen mij blijven morren
   heb ik gehoord!

14:28	Numeri
Zeg tot hen:
zowaar ik leef -tijding van de Ene–
als ik níet
met u zal doen
zoals gij hebt gesproken in mijn oren…!

14:29	Numeri
In deze woestijn zullen uw lijken neervallen,
   en al uw ingelijfden, naar heel uw getal
van twintig jaar oud en daarboven,
nu gij tegen mij hebt gemord!

14:30	Numeri
Als gíj ooit komt in het land
waarvoor ik mijn hand heb geheven
om u daarin te laten wonen!…
nee!- alleen Kaleb, de zoon van Jefoenee,
en Jozua, de zoon van Noen!

14:31	Numeri
En uw kroost,
waarvan ge gezegd hebt
   ‘tot roofgoed wordt dat’:
hén zal ik er doen komen
en kennen zullen zij het land
dat gij hebt veracht!

14:32	Numeri
Uw lijken, gijzelf!-
zullen neervallen in deze woestijn!

14:33	Numeri
Uw zonen zullen
   herders worden
   in de woestijn, veertig jaar lang,
en uw hoererij moeten dragen,
totdat gij als lijken eindigt
   in de woestijn!

14:34	Numeri
Naar het aantal van de dagen
   dat ge het land hebt verkend,
veertigmaal een dag, zult ge,
een jaar voor een dag
en zo weer een jaar voor een dag,
uw ongerechtigheden dragen:
veertig jaar!-
kennen zult gij mijn áfwezigheid!

14:35	Numeri
Ik, de Ene,
heb gesproken:
als ik dit niet doe
aan heel deze kwaadaardige samenkomst
van samenzweerders tegen mij!…
in déze woestijn zullen ze
   aan hun eind komen,
   daar zullen ze doodgaan!

14:36	Numeri
De mannen
die Mozes heeft uitgezonden
   om het land te verkennen,
maar die terugkeerden
en heel de samenkomst
   aan het morren brachten
   tegen hem
door lasterpraat te laten uitgaan
   over het land!,

14:37	Numeri
ze zullen sterven, die mannen
die kwaadaardige praat
   over het land hebben laten uitgaan,-
door een plotselinge plaag
   voor het aanschijn van de Ene.

14:38	Numeri
En Jozua, de zoon van Noen,
en Kaleb, de zoon van Jefoenee:
zullen leven, als enige van de mannen
die het land zijn gaan verkennen!

14:39	Numeri
Mozes spreekt al deze woorden
tot het geheel van de zonen Israëls;
dan rouwklagen ze zéér, de gemeente.

14:40	Numeri
In de morgen rechten ze hun schouders
en klimmen op naar de top van de berg,
   zeggend:
hier zijn wij,
opklimmen zullen wij naar het oord
   dat de Ene
   heeft gezegd;
ja, we hebben gezondigd!

14:41	Numeri
Mozes zegt:
waarom moet ge nu
   de lastgeving van de Ene overtreden?-
   dat zal niet lukken!

14:42	Numeri
Klimt níet op,
want de Ene is niet in uw midden;
laat u niet verslaan
voor het aanschijn van uw vijanden!

14:43	Numeri
Want de Amalekiet en de Kanaäniet
   staan daar voor uw aanschijn,-
vallen zult ge door het zwaard;
alleen al omdat ge zijt teruggekeerd
   van achter de Ene
en de Ene niet meer met u is!

14:44	Numeri
Ze zijn zo driest
om toch op te klimmen
   naar de top van de berg;
maar de ark van het verbond met de Ene
   en Mozes
zijn niet uit het midden
   van de legerplaats geweken.

14:45	Numeri
De Amalekiet daalt neer, en de Kanaäniet,
die in dat bergland zetelt;
die verslaan hen en stoten hen terug
   tot aan de Banburcht.
•