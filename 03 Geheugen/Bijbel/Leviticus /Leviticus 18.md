# Leviticus 18
18:1	Leviticus
Dan spreekt de Ene tot Mozes en zegt:

18:2	Leviticus
spreek tot de zonen Israëls
en zeg tot hen:
ik ben de Ene, God-over-u!

18:3	Leviticus
Zoals ze doen in het land van Egypte,
   waar ge gewoond hebt, zult ge niet doen;
en zoals ze doen in het land van Kanaän,
waarheen ik u doe komen, zult ge niet doen;
uw wandel zal hún inzettingen níet volgen!

18:4	Leviticus
Míjn rechtsregels zult ge doen
   en míjn inzettingen zult ge bewaken
   om daarnaar te wandelen;
ik ben de Ene, God-over-u!

18:5	Leviticus
Bewaken zult ge mijn inzettingen
   en mijn rechtsregels,-
de mens die ze doet heeft leven daardoor;
ik ben de Ene!
••

18:6	Leviticus
Over de man, ten aanzien van al
   wat bloedverwant is aan zijn vlees:
nooit zult ge het naderen
   om z’n naaktheid bloot te leggen;
ik ben de Ene!
••

18:7	Leviticus
De naaktheid van je vader
   en de naaktheid van je moeder
   zul je niet ontbloten;
je moeder is het,
ontbloot haar naaktheid niet!
••

18:8	Leviticus
De naaktheid van wie van je vader is
   zul je niet ontbloten;
de naaktheid van je vader is dat.
••

18:9	Leviticus
De naaktheid van een zuster van jou,-
   een dochter van je vader
   of een dochter van je moeder,
geboren in het huishouden
of daarbuiten geboren:
je zult hun naaktheid niet ontbloten.
••

18:10	Leviticus
De naaktheid van een dochter van je zoon
   of een dochter van je dochter,-
je zult hun naaktheid niet ontbloten;
want je eigen naaktheid zijn zij.
••

18:11	Leviticus
De naaktheid van de dochter
   van een andere vrouw van je vader,
   geboortig uit je vader,-
een zuster van jou is zij:
je zult haar naaktheid niet ontbloten.
••

18:12	Leviticus
De naaktheid van een zuster van je vader
   zul je niet ontbloten;
bloedverwante van je vader is zij.
••

18:13	Leviticus
De naaktheid van een zuster van je moeder
   zul je niet ontbloten;
want bloedverwante van je moeder is zij.
••

18:14	Leviticus
De naaktheid van een broer van je vader
   zul je niet ontbloten;
dus tot zijn vrouw zul je niet naderen,-
ze is je tante.
••

18:15	Leviticus
De naaktheid van een schoondochter van je
   zul je niet ontbloten;
de vrouw van je zoon is zij,-
ontbloot haar naaktheid niet!
••

18:16	Leviticus
De naaktheid van een vrouw van je broer
   zul je niet ontbloten;
de naaktheid van je broer is dat.
••

18:17	Leviticus
Ontbloot niet de naaktheid van een vrouw
   en tevens die van haar dochter;
de dochter van een zoon van haar
en de dochter van haar dochter
zul je niet nemen en zo
   haar naaktheid ontbloten,
bloedverwant zijn zij, hoererij is het!

18:18	Leviticus
Je zult een vrouw
   niet naast haar zuster nemen;
je zou ruzie kweken,-
je zou háár naaktheid blootleggen
   terwijl zij nog leeft.

18:19	Leviticus
Nader niet
tot een vrouw
   in de afzondering van haar smet
om haar naaktheid te ontbloten.

18:20	Leviticus
Bij de vrouw van je maat
ga je niet slapen en zaaien;
je verontreinigt je daardoor.

18:21	Leviticus
Van je zaad geef je niets prijs
   om over te laten gaan
   in de macht van de Moloch;
je zult de naam van je God niet ontwijden,
   van mij de Ene!

18:22	Leviticus
De mannelijke soort
zul je niet beslapen
   zoals je een vrouw beslaapt;
een gruwel is dat!

18:23	Leviticus
Met geen enkel dier
   zul je je bijslaap weggeven,-
   je verontreinigt je daarmee;
en een vrouw
mag niet klaar gaan staan
voor het aanschijn van een dier
   om daarmee te paren,-
   vieze vermenging is dat!

18:24	Leviticus
Besmet u niet met dit alles;
want met dit alles
   hebben zich besmet: de volkeren
die ik ga wegzenden van uw aanschijn.

18:25	Leviticus
En besmet is het land,-
ik bezoek* het om z’n onrecht;
het land zal zijn bewoners uitspuwen.

18:26	Leviticus
Maar gíj, bewaken zult gij
mijn inzettingen en mijn rechtsregels
en niets doen
van al deze gruwelen!-
de landgenoot
noch de zwerver die in uw midden te gast is.

18:27	Leviticus
Want al deze gruwelen
hebben de mannen van het land
   vóór úw verschijning gedaan;
daardoor is het land besmet.

18:28	Leviticus
Laat het land
   doordat gij het zoudt besmetten
u niet uitspuwen,
zoals het de volkeren
   vóór uw verschijning heeft uitgespuwd.

18:29	Leviticus
Want al wie
een van deze gruwelen dóet,
de zielen die dat doen
   zullen weggesneden worden
   uit de kring van hun gemeente.

18:30	Leviticus
Bewaakt wat ik te bewaken geef,
door niets te doen
   van de inzettingen van de gruwelen
   die er vóór uw verschijning zijn gedaan,-
besmet u daarmee niet;
ik, de Ene, ben God-over-u!
•
