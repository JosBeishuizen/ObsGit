# Leviticus 20
20:1	Leviticus
Dan spreekt de Ene tot Mozes en zegt:

20:2	Leviticus
tot de zonen Israëls
zul je zeggen:
een of andere man uit de zonen Israëls of
   een zwerver die bij Israël te gast is
die van zijn zaad prijsgeeft aan de Moloch,
   zal de dood sterven;
de gemeenschap van het land,-
   ze zullen hem ombrengen door steniging.

20:3	Leviticus
En ik,
ik keer mijn aanschijn tegen die man,-
wegsnijden zal ik hem
   uit de kring van zijn gemeenschap;
want hij heeft van zijn zaad
   aan de Moloch gegeven,
met het gevolg dat
hij mijn heiligdommen heeft verontreinigd
en zo mijn heilige naam heeft ontwijd.

20:4	Leviticus
En indien
’s lands gemeenschap de ogen sluit
   voor die man
terwijl hij van zijn zaad prijsgeeft
   aan de Moloch,-
en hem niet ter dood brengt,

20:5	Leviticus
dan zal ik mijn aanschijn inzetten
   tegen die man
   en tegen zijn familie;
wegsnijden zal ik hem,
   en allen die hem achterna hoereren
door de Moloch na te hoereren,
   uit de kring van hun gemeenschap.

20:6	Leviticus
En de ziel
die zich wendt tot de dodenbezweerders
   en de waarzeggers
om die na te hoereren:
tegen die ziel zal ik mijn aanschijn keren
en hem wegsnijden
   uit de kring van zijn gemeente.

20:7	Leviticus
Heiligen zult ge u
en heilig zult ge wezen;
want ik, de Ene, ben uw God.

20:8	Leviticus
Bewaken zult ge mijn inzettingen
en doen zult ge ze;
ik, de Ene, ben het die u heiligt!

20:9	Leviticus
Daarom, man voor man
die zijn vader en moeder vervloekt,
   zal de dood sterven;
zijn vader en zijn moeder heeft hij vervloekt,-
   zijn bloed* komt door hemzelf.

20:10	Leviticus
Een man
die vreemdgaat met andermans vrouw,
die vreemdgaat met de vrouw van zijn naaste:
de dood sterven zal de vreemdganger,
   en de vreemdgangster ook.

20:11	Leviticus
Een man
die een vrouw van zijn vader beslaapt
en dus de naaktheid van zijn vader
   heeft blootgelegd:
zij twee zullen ter dood gebracht worden,
   hun bloed komt door henzelf.

20:12	Leviticus
Een man
die zijn schoondochter beslaapt,-
ter dood gebracht moeten zij twee;
aan vieze vermenging hebben ze gedaan,
   hun bloed komt door henzelf.

20:13	Leviticus
Een man
die de mannelijke soort beslaapt
   zoals een vrouw beslapen wordt,-
een gruwel hebben ze gedaan, zij twee;
ze moeten ter dood gebracht,
   hun bloed komt door henzelf!

20:14	Leviticus
Een man
die een vrouw neemt en haar moeder erbij,-
   hoererij is dat;
in het vuur
zullen ze hém verbranden, en hen erbij:
er zal geen hoererij onder u wezen!

20:15	Leviticus
Een man
die zijn bijslaap prijsgeeft in een beest,
   wordt ter dood gebracht;
en het beest moet ge afmaken.

20:16	Leviticus
Een vrouw
die nadert tot welk beest dan ook
   om daarmee te paren,-
afmaken zul je zowel de vrouw als het beest;
ze moeten ter dood gebracht worden,-
   hun bloed komt door henzelf.

20:17	Leviticus
Een man die zijn zuster neemt,-
een dochter van zijn vader
   of een dochter van zijn moeder,-
   gezien heeft hij háár naaktheid en
   zíj ziet zíjn naaktheid,-
   een wánverbond is dat:
weggemaaid zullen ze worden,
voor de ogen van de zonen
   van hun gemeenschap;
de naaktheid van een zuster van hem
   heeft hij blootgelegd,-
   zijn onrecht zal hij drágen.

20:18	Leviticus
Een man die een ongestelde vrouw beslaapt
en haar naaktheid heeft blootgelegd,
   haar bron naakt gemaakt,-
en zíjzelf ook
heeft de bron van haar bloedvloeiing
   blootgelegd:
weggesneden worden zij twee
   uit de schoot van hun gemeenschap.

20:19	Leviticus
De naaktheid van een zuster van je moeder
   of een zuster van je vader
   zul je niet ontbloten;
want zijn bloedverwant
   maakt men dan naakt,-
   hun onrecht zullen ze drágen.

20:20	Leviticus
Een man die
zijn tante beslaapt
heeft de naaktheid van zijn oom ontbloot;
hun zonde hebben ze te dragen,
   naakt* zullen ze sterven.

20:21	Leviticus
Een man
die de vrouw van zijn broer neemt,-
   afzonderingsschennis is dat;
de naaktheid van zijn broer heeft hij ontbloot,
   naakt zullen ze wezen.

20:22	Leviticus
Bewaken zult ge al mijn inzettingen
   en al mijn rechtsregels
en dóen zult ge ze;
opdat het u niet uit zal spuwen, het land
waarheen ik u doe komen
   om erop te zetelen.

20:23	Leviticus
Wandelt niet in de inzettingen
   van het heidenvolk
dat ik voor uw verschijning heenzend;
want al deze dingen hebben ze gedaan,
en nu walg ik van hen

20:24	Leviticus
en zeg ik tot ú:
gíj
zult hun –rode– grond beërven;
ik,
ik geef het aan u om het te beërven:
een land, vloeiend van melk en honing;
ik, de Ene, uw God,-
die u onderscheiden heb
   van de andere gemeenschappen.

20:25	Leviticus
Scheiding zult ge maken
tussen het gedierte dat rein is
   en het besmette,
en tussen het gevogelte dat besmet is
   en het reine;
verpest uw zielen niet met het gedierte,
   met het gevogelte
en met al wat over de –rode– grond
   rondkruipt
dat ik voor u heb onderscheiden als besmet.

20:26	Leviticus
Heilig zult ge voor mij wezen,
want heilig ben ik, de Ene;
en ik onderscheid u
   van de andere gemeenschappen
   om er te wezen voor mij.

20:27	Leviticus
Man of vrouw:
stel er is onder hen een dodenbezweerder
of een waarzegger:
   die moeten ter dood gebracht worden;
door steniging zullen ze hen ombrengen,
hun bloed komt door henzelf.
