# Leviticus 19
19:1	Leviticus
Dan spreekt de Ene tot Mozes en zegt:

19:2	Leviticus
spreek
tot heel de samenkomst
   van de zonen en dochters van Israël
   en zeg tot hen: heilig zult ge wezen;
want heilig
ben ik, de Ene, God-over-u!

19:3	Leviticus
Alleman zult ge moeder en vader vrezen,
en mijn sabbatdagen houden;
ik, de Ene, ben uw God!

19:4	Leviticus
Wendt u niet tot de afgoden,-
goden van gietwerk
zult ge u niet maken;
ik, de Ene, ben uw God!

19:5	Leviticus
Wanneer ge een vredesoffer offert aan
   de Ene,
offert het dan zo dat ge welgevallen vindt!

19:6	Leviticus
Op de dag dat ge het offert
   mag het worden gegeten
   en de volgende morgen ook nog;
wat overblijft tot de derde dag
moet in het vuur worden verbrand.

19:7	Leviticus
En als het bij het eten toch
   op de derde dag wordt gegeten:
iets van bederf is het dan,
   het zal niet welbehaaglijk zijn.

19:8	Leviticus
Wie ervan eet zal zijn onrecht drágen,
want het heiligdom van de Ene
   heeft hij ontwijd;
die ziel zal worden afgesneden
   van haar medemensen.

19:9	Leviticus
Wanneer ge de maaioogst
   van uw land afmaait
zul je niet zover gaan
   dat je de hoek van je veld ook maait;
en de nalezing van je maaisel
   zul je niet oplezen.

19:10	Leviticus
Je wijngaard zul je niet helemaal kaalplukken
en wat in je wijngaard op de grond valt
   zul je niet bijeenlezen;
aan de gebogene en de zwerver
   zul je dat overlaten,-
ik, de Ene, ben uw God!

19:11	Leviticus
Gij zult niet stelen;
ge zult niet bedriegen en niet liegen
   tussen man en medemens.

19:12	Leviticus
Ge zult niet zweren bij mijn naam
   voor wat gelogen is;
ontwijden zul je daarmee
   de naam van je God,
   van mij, de Ene!

19:13	Leviticus
Je zult je naaste niet verdrukken
   en niet beroven;
laat niet het loon
van de daggelder bij je overnachten
   tot ’s morgens.

19:14	Leviticus
Je zult een dóve niet vervloeken,
en voor het aanschijn van een blinde
zult ge geen struikelblok neerleggen;
je zult ontzag hebben voor je God,
   ik, de Ene.

19:15	Leviticus
Je zult niet aan draaierij doen
   bij de rechtspraak,-
het aanschijn van een geringe niet opvijzelen
en het aanschijn van een grote
   niet mooi aankleden;
met gerechtigheid zul je je maat richten.

19:16	Leviticus
Je zult niet al stokend
   bij je medemensen rondgaan;
je zult niet staan
   op het bloed van je naaste;
ik, de Ene…

19:17	Leviticus
Je zult je broeder niet in je hart haten;
nee, wijs je maat
   met een terechtwijzing terecht,
dan zul je geen zonde op hem laden.

19:18	Leviticus
Wreek je niet en koester geen wrok
tegen de kinderen van je gemeenschap,-
liefhebben zul je je naaste, zoals jezelf!-
ik, de Ene…

19:19	Leviticus
Mijn inzettingen
zult ge bewaken!-
je vee laat je niet paren
   met twee soorten dooreen,
je veld zul je niet bezaaien
   met twee soorten dooreen;
en een gewaad
   van twee soorten dooreen,- namaak
zul je niet over je halen!
•

19:20	Leviticus
Stel, een man beslaapt een vrouw
   in een bijslaap met zaad
en zij is als slavin
   bestemd voor een andere man,
en is niet met een lossing ingelost
of een vrijbrief is haar niet gegeven:
een bestraffing moet er wezen
   maar ze worden niet ter dood gebracht,
   hoewel zij niet is vrijgelaten.

19:21	Leviticus
Doen komen zal hij
   als zijn verontschuldiging aan de Ene
bij de ingang van de tent van samenkomst:
een ram ter verontschuldiging.

19:22	Leviticus
Voor het aanschijn van de Ene
   zal de priester
   verzoening over hem vragen
   met de ram ter verontschuldiging,-
over de zonde waarmee hij heeft gezondigd;
vergeving zal hem worden geschonken
van de zonde waarmee hij heeft gezondigd.
•

19:23	Leviticus
En ja, ge komt aan in het land
en plant allerlei geboomte om van te eten,-
zijn ‘voorhuid’, zijn eerste vrucht,
   zult ge als voorhuid
   behandelen:
gedurende drie jaren
zullen die vruchten voor u
   ‘onbesneden’ wezen,-
   die worden niet gegeten!

19:24	Leviticus
In het vierde jaar
zal al zijn vrucht wezen
een heiligdom van lofzeggingen
   voor de Ene.

19:25	Leviticus
In het víjfde jaar
zult ge zijn vrucht éten,-
die kunt ge dan
   aan uw opbrengst toevoegen;
ik, de Ene, ben God-over-u!

19:26	Leviticus
Nooit zult ge iets eten samen met bloed;
doet niet aan slangenkijkerij
   en wolkenwichelarij!

19:27	Leviticus
Ge zult de hoekrand van uw hoofdhaar
niet afronden;
en de hoekrand van je baard
zul je niet vernietigen.

19:28	Leviticus
Ge zult uzelf geen inkerving ‘voor de ziel’
geven in uw vlees,-
inscripties en tatoeëringen
zult ge op u geen plek geven:
ik, de Ene…

19:29	Leviticus
Ontwijd nooit je dochter
   door een hoer van haar te maken;
opdat het land niet verhoert
en het land vol wordt van hoererij.

19:30	Leviticus
Mijn sabbatten zult ge bewaken
en wat mij heilig is zult ge vrezen;
ik, de Ene…

19:31	Leviticus
Wendt u nooit tot de dodenbezweerders
   en de waarzeggers,
zoekt ze niet op om u aan hen te bezondigen;
ik, de Ene, ben God-over-u!

19:32	Leviticus
Voor het aanschijn van grijze haren
   zul je opstaan
en opluisteren zul je het aanschijn
   van wie oud is;
ontzag zul je hebben voor wie je God is,
   ik, de Ene!
•

19:33	Leviticus
En stel, er zwerft bij jou
   een zwerver rond in uw land:
ge zult hem het leven niet zuur maken.

19:34	Leviticus
Gelijk wie uit u gesproten is
   zal voor u wezen
   de zwerver die bij u te gast rondzwerft:
je zult hem liefhebben, als jezelf,-
want zwervers-te-gast zijt ge geweest
   in het land van Egypte;
ik, de Ene, ben uw God!

19:35	Leviticus
Ge zult niet doen aan verdraaiing
   in de rechtspraak,
in de maat,
in het gewicht en in de inhoud.

19:36	Leviticus
Een rechtvaardige weegschaal,
   rechtvaardige weegstenen,
een rechtvaardige efa
   en een rechtvaardige maatkan,
laat dát er bij u wezen;
ik, de Ene, ben uw God,
die u heb uitgeleid uit het land van Egypte.

19:37	Leviticus
Bewaken zult ge al mijn inzettingen
   en al mijn rechtsregels
en doen zult ge ze;
ik, de Ene…
•
