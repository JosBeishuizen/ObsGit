# 1 CorinthiÃ«rs 13
AL SPREEK IK MET TONGEN

Al spreek ik met tongen 
van engelen en mensen, 
maar liefde heb ik niet: 
ik ben schallend koper, 
een rinkelende tamboerijn.

Al ben ik een profeet, 
ziende het onzienlijke, 
in alles ingewijd, 
en is mijn geloof zo volkomen 
dat ik de bergen verzet, 
maar ik heb geen liefde, 
ik ben niets.

En geef ik alles weg, 
en laat mij martelen 
als het moet, 
heb ik geen liefde, 
dan dient het tot niets.

Liefde is ruimte geven, 
tijd laten, goedheid, geduld. 
Liefde is niet kleinzielig, 
jaloers, hebzuchtig. 
Liefde laat zich niet gelden, 
ijdel, grof, ongenaakbaar. 
Wie liefheeft 
is niet belust op zichzelf.

Liefde wordt niet verbitterd, 
liefde vindt niets onvergeeflijk. 
Onrecht maakt haar niet gelukkig, 
waarheid maakt haar gelukkig.

Liefde houdt stand tegen alles: 
telkens weer gelooft zij, 
alles verdraagt zij, 
altijd opnieuw vol hoop. 
Nooit bezwijkt de liefde.

Profetenwoorden wel, 
talen verstommen, 
alle kennis is eindig - 
ach, al wat wij weten is stukwerk 
en onze visioenen: flarden licht. 
Maar als het oneindige aanbreekt, 
houdt al het eindige op.

Toen ik nog een klein kind was, 
praatte ik zoals kinderen doen, 
en ik dacht niet verder 
dan kinderen doen. 
Nu ik een man geworden ben, 
heb ik dat achter mij gelaten.

Nu nog zien wij spiegelbeelden, 
raadselachtig, 
eenmaal staan wij oog in oog.

Nu nog weet ik niet de helft, 
ooit, eenmaal, zal ik alles weten, 
zoals Hij alles weet van mij.

Geloof en hoop en liefde 
zullen blijven, alle drie, 
maar de grootste is de liefde.

1 Korinte 13