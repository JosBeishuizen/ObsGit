# ☀️ Le voce della notte - Natalia Ginzburg
Citaat uit een onvergetelijk boek: De stemmen van de avond (Le voce della notta) van Natalia Ginzburg. Bevriend stel, Elsa en Tomassino. Zij is verliefd op hem, hij niet verliefd op haar, voelt wel een soort tederheid. Ze ontmoeten elkaar regelmatig in een nabijgelegen stadje, waar hij een kamer heeft gehuurd. (Lijkt op de film Brief Encounters die we laatst bij Huub zagen). Op een zeker moment besluit hij, naar aanleiding van een incident, om haar ten huwelijk te vragen. Grote opwinding, trouwdatum, uitzet, etc. Dan ontmoeten ze elkaar.

"Vroeger", zei hij, "toen we in deze kamer in de via Gorizia waren, wilde ik je altijd alles vertellen wat ik dacht. Het was heerlijk, ik voelde me heel vrij en kon volop ademhalen. Maar in deze maanden is die wil volkomen verdwenen." En denk je", zei ik, "dat die nooit meer zal terugkomen?" 
"O nee", zei hij, "Als zo'n gevoel eenmaal uitgeblust is, hoe kan het dan nog terugkomen?" 
"Vroeger", zei hij, "kon ik kiezen of ik een middag bij je wilde zijn of niet. Maar nu, in deze maanden, had ik het gevoel dat ik niet meer kon kiezen, dat ik je wel thuis móest gaan opzoeken omdat ik voor eens en voor altijd mijn keus had bepaald. Ik moest doen wat iedereen van me verwachtte, net als de anderen. Toen ben ik mijn gedachten gaan wegstoppen. Ik kon mezelf niet  meer in de ogen kijken. Om het geroep van  mijn innerlijk niet te horen heb ik mezelf de rug toegekeerd, ben ik ervan weggelopen."

