# ☀️ Elke ochtend gaat de vriendschap de wereld rond om de mensen wakker te schudden opdat ze zich in elkaar kunnen verheugen - Epicurus 

Een woord van Epicurus, halverwege de vierde eeuw voor het begin van de gangbare jaartelling.

Vriendschap is het beste wat er van te maken is, van deze wereld. Vriendschap is geen buitensporige hartstocht die je meesleept; vriendschap is harmonie, is hier en nu leven, niet met je blik op oneindig, niet voortgedreven door mateloos verlangen, telkens weer grenzen overschrijdend; vriendschap is realistisch genieten, verzoend met betrekkelijkheid en eindigheid; niet speculerend over eeuwige trouw, maar bewust het beperkte, tijdelijke aanvaardend, vrolijk en gelaten, volop genietend, maar zonder je te verliezen.

Epicurus, in menig christelijk milieu verguisd en geminacht als was hij niet meer dan een verfijnde genotzoeker, heeft in zijn spreuken en beschouwingen over de vriendschap een levenshouding geformuleerd die veel wijsheid te bieden heeft. De wijsheid van Epicurus is levenskunst, niet gericht op roem en macht, maar op innerlijke vrede. Een vriendelijke, humane, tolerante, verstandige, beetje laconieke levensstijl.

Huub Oosterhuis 