# Liber Jeroen

# Twelve tips for teachers

## Introduction

## 1.  Een goed probleem is herkenbaar, prikkelend, en stemt tot nadenken
Begin een college of studietekst altijd met een goed probleem, dat herkenbaar is, prikkelend. En dat tot nadenken stemt. Piet Vroon gaf vroeger in Leiden als onderdeel van de cursus Inleiding Psychologie zogenoemde actualiteitencolleges die altijd volle zalen trokken. Niet in de laatste plaats omdat hij voor alledaagse problemen, zoals bijvoorbeeld (destijds) de bouw van de Oosterscheldedam, allerminst voor de hand liggende oplossingen naar voren bracht. Goede columnisten trekken dikwijls de aandacht door onorthodoxe redeneringen. Uit ervaringen met de ontwikkeling van probleemgestuurd onderwijs weten we dat het kiezen van goede problemen geen sinecure is en dikwijls pas na jaren ervaring met een bepaalde cursus afgerond kan worden. Goede problemen scoren hoog op de dimenisies herkenbaarheid (relatie met eigen praktijk en ervaring), diepgang (relatie met theoretische achtergronden) en uitdaging (discrepantie tussen wat je ziet en wat je weet).
## 2. Niets is zo praktisch als een goede theorie
De stelling van Lewin (1951) "There is nothing so practical as a good theory" betekent dat de relatie tussen theorie en praktijk veel aandacht verdient. Maak in het onderwijs theorieën bruikbaar, toepasbaar. Wek passie met een bruikbare theorie. Een andere mooie stelling: "If you want to get ahead, get a theory" (Karmiloff-Smith & Inhelder, 1974). Studenten zou duidelijk gemaakt moeten worden dat theorieën handige hulpmiddelen zijn om ervaring te ordenen en te begrijpen.  
## 3. Activerend onderwijs stimuleert inductie en deductie
Inductie: uit voorbeelden een regel afleiden. Deductie: een regel toepassen om voorbeelden te interpreteren. In activerend onderwijs leren studenten onderzoeksvaardigheden om theorie en praktijk met elkaar in verband tebrengen. Ooit heb ik van Alan Collins tijdens een presentatie op een conferentie van de American Education Research Association over "cognitive apprenticeship" (Collins, Brown, & Newman, 1989) geleerd dat je studenten tijdens een college actief kunt maken door aan te kondigen dat je na afloop van de behandeling van een onderwerp een willekeurige student zult aanwijzen, die dan een vraag moet stellen. Dat stimuleert studenten tot vraaggericht luisteren, waarbij relaties worden gelegd tussen eigen ervaring en nieuwe informatie. 
## 4. Echte docenten wekken passie
Henry Gleitman (1984) vatte het emotionele aspect van zijn Psych 1 cursus als volgt samen: "How can I make them listen? I am sure of one thing. They won't care, if they don't feel that I care" (p. 426). Als je bang bent dat je presentatie te routinematig wordt, volg dan Gleitman's advies en gooi je aantekeningen aan het eind van de cursus weg.
## 5. Duidelijke doelen
Duidelijkheid omtrent de doelen van de cursus draagt sterk bij aan de verhoging van de succesverwachting van de student. Als iemand niet weet wat hij moet doen voor een tentamen, dan daalt de motivatie om er stevig aan te werken. Helderheid over de vragen die tijdens het tentamen worden gesteld is dus belangrijk voor de motivatie.
## 6. Representatieve toetsen, afspiegeling van praktijk en theorie
Zorg dat een tentamen zo volledig mogelijk de stof dekt en ook de vaardigheden die je als docent tot de doelstellingen van de cursus rekent. MC-vragen lenen zich goed voor inductie en deductie. "Van welke theorie is dit een voorbeeld?", "Met welke van de onderstaande voorbeelden wordt deze theorie goed geïllustreerd?", "Welke van de onderstaande uitspraken zou binnen deze theorie passen?", "Welke figuur beeldt het beste dit effect uit?", "Welk effect vormt de verklaring voor wat wordt getoond in deze figuur?"
## 7. Verzin vragen tijdens onderwijsvoorbereiding
Ik heb de laatste jaren de gewoonte opgevat om bij de voorbereiding van een college voorbeeldvragen te verzinnen en die ook tijdens het college te behandelen. Per onderwerp één of twee voorbeeldvragen. Dat dwingt je als docent om je af te vragen wat je precies aan kennis en vaardigheden van de studenten verlangt. Niet zelden leidde dat bij mij tot een aanscherping van mijn behandeling van de stof.
## 8. Extrinsieke beloning kan intriensieke motivatie wekken
Extrinsieke beloning in de vorm van een mooi cijfer of een gunstige beoordeling kan intrinsieke belangstelling voor de stof wekken. Een zeker opbouw in de behandeling en toetsing van de stof (van eenvoudig naar complex, van gemakkelijk naar moeilijk) kan daarbij helpen. Een goed gemaakte proeftoets stimuleert tot meer inzet voor het echte tentamen. Success breeds success. Het gevoel de leerstof en het leerproces onder controle te hebben werkt motiverend.
## 9. Verwijder alles wat afleidt
We komen nu op het terrein van de klassieke gedragsleer. Elke student weet van zichzelf wel wat de ideale omstandigheden zijn waaronder hij of zij het beste studeert: thuis of op de bibliotheek, alleen of samen met anderen, 's ochtends, 's middags, 's avonds of 's nachts, met de radio of tv aan of juist in alle stilte. Studenten zouden moeten worden gestimuleerd en waar nodig begeleid in het vinden van de ideale werkplek en in het dagelijks opzoeken of inrichten van die werkplek. Ook de docent kan zich toeleggen op het verwijderen van alles wat afleidt in de leerstof. Plaatjes kunnen bijdragen tot begrip maar ook afleiden. Een goed model of een goede metafoor is goud waard. Het kost soms jaren om te ontdekken wat nu precies de essentiële kern van een theorie, model of metafoor is.
## 10. Begin met een outline en een agenda
Een simpele tip die bijdraagt aan de verhoging van het "sense of control" gevoel. Begin een college of werkgroepbijeenkomst met een outline van wat komen gaat en geef een lijstje van onderwerpen die behandeld gaan worden. Werk dit lijstje vervolgens nauwgezet af.
## 11. Maak zakken zo onaantrekkelijk mogelijk
De tip om zakken zo onaantrekkelijk mogelijk te maken is afkomstig van Cohen-Schotanus (1994) die bij een herziening van de propedeuse geneeskunde in Groningen ontdekte dat het rendement toenam na vermindering van het aantal tetamengelegenheden per cursus tot het wettelijk minimum van twee. 
## 12. Geef begeleiding op maat
Begeleiding op maat behoort tot de kenmerken van de bachelor opleiding aan de VU. Persoonlijke aandacht kan het besef van eigen bekwaamheid en de studiemotivatie stimuleren. 
## 13. Maak studenten zelf verantwoordelijk voor hun eigen ontwikkeling
Een goed gestructureerde studieomgeving bevordert de succesverwachting en daarmee de studiemotivatie. Maar er ligt een gevaar op de loer: afhankelijkheid. Studenten die zich afhankelijk opstellen kunnen niet meer zonder externe sturing en schrijven eventuele mislukkingen toe aan het falende systeem. Daarom dient het studenten van meet af aan ingeprent te worden dat zij zelf de volle verantwoordelijkheid voor hun opleiding en ontwikkeling dragen.