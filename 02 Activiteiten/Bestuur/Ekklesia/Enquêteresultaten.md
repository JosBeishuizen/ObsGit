# Enquêteresultaten
1 Rode draad: persoonlijke betrokkenheid
We merken op dat activiteiten die (mede) gericht zijn op het verhogen van de persoonlijke betrokkenheid, een positief onthaal krijgen. Voorbeelden: vraag 11 over het belang van napraten, vraag 8 over de deurengelen, vraag 15 over het belang van de Weekbrief, en vraag 18 over het belang van de pastoraatsgroep.

2 Kritische opmerkingen bij toespraken en thema's
Vraag 2 over de toespraken  en vraag 3 over de thema's roepen, naast waarderende opmerkingen, ook een aantal kritische reacties op. Van "te theoretisch", tot "mis pastorale". Deze opmerkingen nemen we natuurlijk ter harte, evenals alle andere kritische opmerkingen.

3 Waarderende opmerkingen over muziek en liturgie
Vraag 4 over de liturgie en vraag 5 over de bijdrage van het koor roepen veel waardering op, van "Charley Bo fantastisch" tot "heerlijk om mee te zingen". 

4 Enthousiasme over podcast
Zowel vraag 21 over de podcast als de afzonderlijke enquête over de podcast (zie pagina 10) roepen enthousiaste reacties op. De lengte, de verhouding tussen tekst en muziek en de muziekkeuze worden positief gewaardeerd. Suggesties voor verbetering gaan over de bereikbaarheid van de podcast (Soundcloud soms lastig te vinden), de combinatie van beeld en geluid, het ontsluiten van oude toespraken en het beter deelbaar maken van het podcast adres. De diensten worden niet verdrongen door de podcast. De podcast maakt ook niet erg nieuwsgierig naar de diensten, maar de vraag hierover is door 61% van de respondenten niet ingevuld. De respondenten die wel reageerden op deze vraag lijken vooral oude bekenden van de Ekklesia te zijn of ver weg te wonen. 

5 Jongeren en hun ouders
Zowel bij vraag 9 over de kinderkring als bij de open vraag (22) om reacties valt ons op dat enkelen aandacht vragen voor de jongere generaties, tot en met de basisschoolleeftijd. "Jonge mensen moeten welkom zijn", "De jeugd heeft de toekomst", "Belangrijk voor ouders met kinderen". Dit blijft een onderwerp van aandacht voor team en bestuur. De suggestie om op dit punt samenwerking te zoeken met verwante groepen en gemeentes nemen we serieus. 

6 Suggestie: Zomergasten
Bij de open vraag (24) om onderwerpen voor leerhuizen valt ons de suggestie op om een serie bijeenkomsten in de vorm van het Zomergastenprogramma te organiseren waarbij iemand uit ons midden aan de hand van beeld en geluid een verhaal vertelt in de vorm van een interview. Daarmee komen we ook tegemoet aan de suggestie om iemand uit het koor of de gemeente de ruimte te bieden om een verhaal te vertellen (zie vraag 22). Er zijn meer creatieve ideeën in de reacties terug te vinden waarmee we ons voordeel kunnen doen.

7 Parkeerkosten
Vraag 6 laat zien dat van de 77 respondenten er 20 per auto naar de diensten komen. We weten natuurlijk niet of dit aantal (26%) representatief is voor de bezoekersgroep als geheel. Nu we 24/7 in Amsterdam Centrum moeten betalen voor het parkeren van de auto zal dit aantal nog wat afnemen (zie vraag 7). Als bestuur en team willen we toch onderzoeken of we een voorziening kunnen treffen waarbij bezoekers die vanwege de hoge parkeerkosten niet kunnen komen en geen alternatief vervoer hebben een bijdrage uit een gezamenlijk te onderhouden fonds kunnen ontvangen als tegemoetkoming voor de parkeerkosten. Een voorstel hiertoe gaan we als bestuur en team bekijken op haalbaarheid en behoefte. 