# 20240823 anbi
de naam van de stichting.
Als de stichting bij het publiek bekend is onder een andere naam dan die in de statuten staat, moeten beide namen worden gepubliceerd;

het RSIN (Rechtspersonen en Samenwerkingsverbanden Informatie Nummer)/fiscaal nummer;

de contactgegevens van de stichting;

een duidelijke beschrijving van de doelstelling van de stichting;

de hoofdlijnen van het actuele beleidsplan;
Er moet in hoofdlijnen in staan welke werkzaamheden de stichting uitvoert, de manier waarop de stichting inkomsten verkrijgt en/of haar vermogen beheert en hoe de inkomsten worden besteed;

de functie en namen van de (statutair) bestuurders;

het beloningsbeleid.
Het beloningsbeleid voor het statutaire bestuur, de directie van de stichting en voor het personeel moeten worden gepubliceerd. Voor deze laatste groep kan de ANBI volstaan met een verwijzing naar de cao of salarisregeling voor het personeel, als dat van toepassing is. Daarnaast moet de ANBI de eventuele beloning die de leden van het beleidsbepalend orgaan ontvangen voor werkzaamheden, in die hoedanigheid publiceren;

een actueel verslag van de uitgeoefende activiteiten, in ieder geval van het laatste jaar;

een financiële verantwoording.
Het gaat om de balans, de staat van baten en lasten en een toelichting. De ANBI moet de financiële verantwoording binnen 6 maanden na afloop van het boekjaar publiceren. Met betrekking tot de financiële verantwoording geldt dat tenminste de gegevens van het laatste boekjaar moeten worden gepubliceerd. Het publiceren van meer jaren is uiteraard toegestaan.

De te publiceren financiële verantwoording, een nadere uitleg

Een ANBI moet haar balans en een staat van baten en lasten met toelichting publiceren. De cijfers moeten voldoende inzicht geven in het geheel. Zo moet de ANBI de inkomsten, de kosten en de bestedingen voldoende uitgesplitst publiceren. Bij de bestedingen moet er bijvoorbeeld een uitsplitsing plaatsvinden per rubriek of thema. Ook een overzicht van de voorgenomen bestedingen en een toelichting daarop moet zichtbaar worden gemaakt en toegelicht.

Sinds 1 januari 2021 zijn grote ANBI’s verplicht om voor de publicatie van de gegevens, gebruik te maken van standaardformulieren. Grote ANBI’s zijn:

ANBI's die actief geld of goederen werven onder derden (fondsenwervende instellingen) en waarvan de totale baten in het betreffende boekjaar meer bedragen dan € 50.000

niet-fondsenwervende ANBI's als de totale lasten in het betreffende boekjaar meer bedragen dan € 100.000

Er zijn verschillende standaardformulieren te vinden op de internetsite van de Belastingdienst. U kunt het standaardformulier gebruiken dat het meest op de ANBI van toepassing is.

Ook ‘kleine’ ANBI’s mogen gebruikmaken van een standaardformulier.

Uitzonderingen bij de digitale publicatieplicht en ontheffing

Er zijn een aantal uitzonderingen voor de publicatieplicht. Zo hoeft een ANBI de namen van bestuurders van kerkgenootschappen niet te publiceren.

Kerkgenootschappen en zogenaamde zuivere vermogensfondsen, dat zijn stichtingen die niet actief geld of goederen werven, hoeven geen balans te publiceren. Zij moeten wel, naast de staat van baten en lasten, een overzicht van voorgenomen bestedingen met toelichting plaatsen.

Er kan op verzoek van de ANBI ontheffing worden verleend om de namen van bestuurders te publiceren. Er moet dan wel worden aangetoond dat publicatie van deze namen een reëel gevaar oplevert voor de persoonlijke veiligheid van deze bestuurders of van hun familieleden. Als de ANBI een ontheffing heeft, dan hoeft de naam van de bestuurder die in de ontheffing staat niet te worden gepubliceerd.