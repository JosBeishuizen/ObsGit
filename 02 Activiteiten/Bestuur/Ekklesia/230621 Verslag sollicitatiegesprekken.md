# 230621 Verslag sollicitatiegesprekken
## Titel
Verslag sollicitatiegesprekken voor de functie van teamlid
## Inleiding
Op 19 juni heeft de sollicitatiecommissie bestaande uit Mirjam Rigterink, Roel Knol en Jos Beishuizen (verslag) gesproken met vijf kandidaten voor de functie van teamlid. De motivatiebrieven en cv's van de kandidaten zijn eerder rondgestuurd. De kandidaten kregen in hun uitnodiging de vraag voorgelegd welk beeld ze van de Ekklesia Amsterdam hadden, mede op basis van de podcasts en de het decembernummer van Kwartaalschrift, waarvan een link aan de uitnodiging was toegevoegd. De gesprekken vonden plaats in het kantoor van de ekklesia aan de Dongestraat. Met Margreet Zandbergen werd het gesprek via zoom gevoerd. In de bijlage is de advertentietekst toegevoegd. 

## Rascha Eijbersen
Heeft taalbeheersing aan de VU gestudeerd en bezit een tweedegraads bevoegdheid voor het vak Nederlands. Benadrukt haar liefde voor de taal, geschreven taal, gesproken taal, beeldtaal, lichaamstaal.
Werkt als tekstschrijver voor omroepbedrijven en particulieren: promotieteksten, speeches, familieverhalen. Werkt nu vanuit een eigen bedrijf.
Kent de ekklesia. Huub heeft haar getrouwd. In de Ekklesia zijn haar twee kinderen gedoopt. Kinderen zijn intussen in de leeftijd van de puberteit. Noemt zichzelf "afvallige". Mede door het overlijden van Huub weer gemotiveerd om de Ekklesia te herontdekken. Daarom zeer gemotiveerd "om een bijdrage te leveren aan (de zichtbaarheid van) de Ekklesia". Denkt aan beelden bij teksten, beelden om de Ekklesia neer te zetten, informatie poëtischer maken richting de gevoelslaag. "Niet te klein denken!".

In het gesprek geeft Rascha veel suggesties voor activiteiten. Voorbeelden: de Huub Oosterhuis Jongeren Prijs voor het schrijven van een lied, te componeren door Tjeerd en te zingen door Trijntje; een retorica concours voor middelbare scholieren; een flashmob op een drukke plaats. Is creatief in het bijeen brengen van groepen. Ziet bij zichzelf een inhoudelijke kloof. Is nog niet terug geweest in de diensten. Zou kiezen voor een zzp-constructie. 

Onze indrukken: Is sterk intrinsiek gemotiveerd. Voelt een grote innerlijke betrokkenheid. Wil meehelpen aan een nieuwe impuls. Is leergierig. Levert veel ideeën voor andere activiteiten met taal als centrale kern, informatie poëtischer maken. Heeft veel vertrouwen in wat de Ekklesia te bieden heeft. Is duidelijk complementair aan Mirjam en Alex. 
## Margreet Zandbergen
Gesprek per zoom, Margreet is met haar vriend op wereldreis en verblijft nu in Zuid-Korea. Heeft in 2018 aan de VU de master Cultuur, Organisatie en Management voltooid, na een fulltime jaar aan de Bildung Academie in Amsterdam (Overtuigingskracht, Digitalisering en Geld) en een bachelor Humanistiek aan de Universiteit voor Humanistiek. Diverse functies als projectcoördinator en programmamaker, o.a. bij Humanitas in Almere, Zinnig Noord in Amsterdam-Noord, De Nieuwe Poort (Ruben van Zwieten). 

In het gesprek geeft Margreet aan geïntrigeerd te zijn door geloof en Bijbel. Heeft zelf een gereformeerde achtergrond. Ziet als sterke kanten van de Ekklesia: niet dogmatisch, niet, vrijblijvend. Maar ook een leemte op het punt van "dienen" (maatschappelijke betrokkenheid).

Onze indrukken: goede programmamaker op het terrein van zingeving (zie bijv. de projecten binnen Zinnig Noord). Scherpzinnige analyse.  Aandachtspunten: vooral sterk in programma's maken maar minder geprofileerd op het terrein van werving; ervaring in kortdurende projecten; affiniteit met ons verhaal nog niet erg uitgewerkt. 
## Agaath van Vliet
Conservatoriumopleiding (docerend musicus zang), Religie en Levensbeschouwing (traject Islam) op de VU, zij-instromer leraar basisonderwijs, master Humanistiek aan de Universiteit voor Humanistiek. Werk: zanger, zangpedagoog, invalleerkracht basisonderwijs. Rond de jaren 80 lid geweest van het liturgisch team en het koor van de Open Oecumenische Beweging in Badhoevedorp, van 1979 tot 1997 lid van ons koor, van 2015 tot 2020 lid van het koor van Antoine Oomen. 

In het gesprek geeft Agaath aan de Bijbel als politiek boek te willen lezen maar geleidelijk aan bescheidener te zijn geworden in het streven politieke resultaten te willen boeken. Ze gelooft meer in kleine veranderingen, context gebonden, leren door en met anderen. De vertaalslag naar de eigen omgeving maken. Ze zou vanuit de Ekklesia jongeren willen bereiken die naar teksten willen kijken. Studenten opnieuw willen bereiken, al krijg je ze maar één keer naar een dienst, weer een Studentenekklesia worden! Daartoe zou ze opnieuw gesprekken willen gaan voeren met studentenpastores en betrokken docenten binnen de instellingen. Muziek blijft voor haar een belangrijk communicatiemedium. Ze ziet verschillen tussen ons verhaal en de humanistiek, met name onze opvattingen over menszijn in de wereld. 

Onze indrukken: een duidelijke band met de Ekklesia, verlangen om terug te keren naar de "Studentenekklesia", opnieuw studenten bereiken via pastores en betrokken docenten, geen (andere) ideeën over communicatie, in het algemeen weifelend. 
## Hahae Son
Hahae woont sinds 2017 in Nederland, is opgegroeid in Zuid-Korea en de Verenigde Staten. Bachelor Communicatiewetenschappen aan de UvA (voltooid in 2021). Sinds 2023 medewerker PR & Communicatie bij Sites of Memory en Framer Framed. Actief in diverse organisaties zoals Christian Climate Action, Nuture Committee van de HA:N United Methodist Church in New York. In haar eigen woorden (cv): "Gevormd door invloeden zoals de (im)migrantenkerk, kunst- en cultuursector en het Nederlandse diversiteitsdebat, voel ik me het meest thuis in een vooruitstrevende gemeenschap met gelovige wortels". 

In het gesprek waardeert Hahae de Ekklesia als open plaats, ze heeft podcasts beluisterd en geeft er blijk van een goed beeld van het verhaal van de Ekklesia gevormd te hebben. De Bijbel als politiek geschrift, de verbinding van Jezus met de Hebreeuwse bijbel. Ze typeert de liturgie/de dienst als kunstwerk waarin je onderdelen zou kunnen vervangen, bijvoorbeeld door beeldende kunst. Ze is ervaren met sociale media als Instagram, ziet mogelijkheden om reels, stories, posts te ontwikkelen. Ze beschikt over waardevolle contacten in de emigrantenkerken en de kunstwereenld. 

Onze indrukken: scherpzinnig, sociaal gevoelig, ook in het gesprek, bereid om te leren, duidelijke intrinsieke motivatie om in de Ekklesia te komen werken. Aandachtspunten: op het punt van de creativiteit niet helemaal overtuigend, afwachtend in het gesprek (maar ook uitbundig lachend), lijkt niet direct het voortouw te nemen, maar taal en cultuur spelen hier een wellicht versluierende rol. 
## Annelies Rebel
Annelies heeft een bachelor Criminologie en een master Bestuurskunde aan de VU voltooid (2009). Heeft o.a. gewerkt bij de gemeente Den Haag (projectleider Participatie & Schoon). Sinds 2022/2023 eigenaar Bezield Ouderschap (o.a. consultant gezin en geloof bij Citykerk Amsterdam en Stroom Amsterdam, programma om kinderen, hun ouders en communities te ondersteunen in hun verbinding met zichzelf, elkaar en God) en eigenaar Rebels leven i.o. (wegen ontdekken waarin we ons o.a. via retraites oefenen in moed en lef om het anders te doen). 

In het gesprek geeft Annelies aan geraakt te zijn door verschillende kenmerken en aspecten van de Ekklesia: het eigenzinnige, het vrij van dogma's zijn, de ruimte voor twijfel, de gemeenschap, het ritueel als vorm van bezinning in het dagelijks leven. Maar ze vindt de Ekklesia ook kennisgericht (zie bijvoorbeeld het Kwartaalschrift), teveel in het hoofd. In deze tijd en cultuur zitten we meer in ons lichaam, gaan we bijvoorbeeld in de mystiek wegen naar verdieping. Ze is geraakt door wat Etty Hillesum hierover schrijft (en waar Huub op zijn beurt weer op heeft gereageerd): verwondering, innerlijk, eerst in jezelf zoeken. Als het gaat om het bereiken van nieuwe doelgroepen wijst Annelies naar zichzelf: de nieuwe doelgroep zit bij jullie aan tafel (ook gedacht vanuit haar gezinssituatie: de kinderen hebben de puberleeftijd bereikt). Annelies ziet zichzelf vooral als verbinder, community builder (zie ook haar reflectie na afloop van het gesprek in een mail, als bijlage toegevoegd). Een vooruitgeschoven post, die vanuit een buitenpositie met mensen in gesprek gaat om te achterhalen wat hen bezighoudt. Voorbeeld: wat is voor jou "onmacht"? Met de antwoorden kunnen we verder in onze bezinning en communicatie. 

Onze indrukken: kundige en ervaren communicator, goed in gesprekken en bezinning. Haar nadruk op de buitenpositie roept vragen op over haar werkelijke interesse in en betrokkenheid bij de Ekklesia. Het is duidelijk geen uitvoerder maar iemand die zelf aan de slag gaat. Onze zorg over haar verbinding met de EO-oriëntatie werd in het gesprek weggenomen. 
## Advies
De commissie komt tot het unanieme advies dat Rascha Eijbersen een waardevolle uitbreiding van het liturgisch team vormt. Ze is sterk gemotiveerd en sterk betrokken bij de Ekklesia, ze is gedreven en toont creativiteit in het versterken van onze zichtbaarheid en het bereiken van nieuwe doelgroepen. Ze voldoet aan het wensen die we in het profiel hebben neergelegd. Ze is beschikbaar en wil graag in een zzp-constructie aan de slag. 

Voor alle overige kandidaten geldt dat ze sterke en zwakke kanten hebben, waardoor we als commissie eigenlijk niet met ze in zee zouden willen gaan. Dat geldt voor de een wat meer en voor de ander wat minder. Maar in vergelijking met Rascha Eijbersen biedt geen enkele andere kandidaat een reëel alternatief.

Daarom stellen we voor om alleen met Rascha Eijbersen een tweede gesprek te voeren met Bettine erbij en met eventueel andere bestuursleden die willen aanschuiven. Om zo tot een algemeen gedragen besluit te komen. 

Tot slot: we hebben de gesprekken met veel plezier gevoerd, waren onder de indruk van de kwaliteiten van de kandidaten en de scherpe analyses waarmee sommigen kwamen. En we zijn zeer enthousiast over de kandidatuur van Rascha Eijbersen. 
