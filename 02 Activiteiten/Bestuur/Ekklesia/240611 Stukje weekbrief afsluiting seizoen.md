# 240611 Stukje weekbrief afsluiting seizoen
Dit seizoen 2023/2024 was het eerste jaar zonder Huub Oosterhuis. We hebben prachtige bijeenkomsten gehad in Groningen en in de Westerkerk rond Huubs 90ste geboortedag. De 150 Psalmen van Antoine Oomen zagen het levenslicht. We vierden Tom Löwenthals 70ste verjaardag met een lieddag in januari. Eerder al kwam er een nieuwe cd met muziek van Tom uit. Rascha Eijbersen ging als nieuw teamlid aan de slag en wist op allerlei manieren de harten van velen binnen en buiten de Ekklesia te raken. Naast de wekelijkse diensten konden we ons in veel Ekklesia-activiteiten verheugen. Toch is dit eerste jaar zonder Huub ook een jaar van herbezinning op ons verhaal en onze koers geweest. We verbreden ons aanbod in de diensten door meer ruimte voor jongere generaties te creëren. We verbreden ons aanbod door in het Kwartaalschrift naast Mirjam, Alex en Kees andere verwante schrijvers in de redactie op te nemen. Ons verhaal gaat door, we blijven ook in het komende seizoen een plaats van bezinning, ontmoeting, inspiratie en viering, een broedplaats voor nieuwe manieren om in deze tijd het Grote Verhaal onder woorden te brengen in woord en muziek. 