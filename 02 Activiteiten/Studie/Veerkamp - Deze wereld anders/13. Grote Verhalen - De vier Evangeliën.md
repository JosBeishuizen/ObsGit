# 13. Grote Verhalen - De vier Evangeliën
Net als de Paulusbrieven zijn de vier evangeliën door Joodse auteurs geschreven. Terwijl voor Paulus het ene feit van lijden, dood en opstanding van de messias van belang is, geven de vier evangeliën naast dit feit ook de context van het concrete, politieke leven van de messias en daarmee de context van het politieke leven van het Judese volk weer. Het gaat om het concrete leven van de messias, zijn concrete handelen en doen in de geschiedenis van zijn volk. Voor de evangeliën was dat de situatie van de Judese oorlog. 

De genrenaam *evangelie* is door latere generaties bedacht. Het woord *evangelie* betekent bij het oudste evangelie, dat van Marcus: uitroepen de zegeboodschap van God. *Evangeliseren* betekent dan: aan de neergebogen en vernederde mensen duidelijk maken dat de messias zegeviert op het systeem. 

Marcus, Matteüs, Lukas en Johannes zijn bepaald door de catastrofes van de Romeinse oorlogen tegen Judea. Ze zien de lijdensgeschiedenis van de messias als de lijdensgeschiedenis van het Judese volk en omgekeerd. Dat geldt vooral voor Marcus. Zoals de Hebreeuwse bijbel (Tenach) is bepaald door de verwoesting van Jeruzalem door Babel, zo zijn de messiaanse geschriften bepaald door de tweede verwoesting (van de tempel door de Romeinen). Ook Paulus voorvoelde de naderende ramp, maar dacht dat de messias weldra zou komen: "De nacht loopt ten einde, de dag komt naderbij" (Romeinen 13 vers 12). Maar voor de evangeliën loopt de nacht niet ten einde, ze is eindeloos geworden. Vooral bij Marcus. Matteüs, Lukas, en zelfs Johannes zetten zich daar tegen af. Zeker, de messias heeft gefaald, voorzover je zijn aanvaarding door het Judese volk als criterium neemt. Maar juist bij Johannes wordt dit falen de absolute en definitieve zege. 

De vier evangeliën kunnen worden gelezen als Pauluskritiek. En voorzover Matteüs, Lukas en Johannes antwoorden op de vragen die Marcus stelde, zijn ze ook Marcuskritiek. 
## 13.1 Marcus
De tekst die Marcus presenteert is uniek in de wereldgeschiedenis. De tekst berust op een mondelinge overlevering over de woorden en daden van Jezus Messias. Marcus wil aantonen dat messianisme niet meer mogelijk is na de oorlog (met de Romeinen). Kruis en opstanding hebben nu een volkomen andere betekenis. Welke, dat legt Marcus niet vast. Hij laat na de dood van de messias een 'engel' de leerlingen terugsturen naar Galilea. Alles nog een keer! Dat is geen 'blijde boodschap'. 

Marcus wil laten zien dat Messias Jezus in woord en daad het 'evangelie van God' verkondigt, het evangelie zelf *is*. In de eerste twee verzen van zijn evangelie legt Marcus de oorsprong van het woord 'evangelie' uit (Naardense Bijbel):

1:1
Begin van de blijde aankondiging
van Jezus Christus.

1:2
Zoals geschreven staat
in de profeet Jesaja:
‘zie, ik zend mijn aankondiger
voor je aanschijn uit,
die je weg bereiden zal;

1:3
de stem van een die roept in de woestijn:
bereidt de weg van de Heer,
maakt zijn paden recht!’ 

De oorsprong van het evangelie moet gezocht worden in de 'stem van de roepende'. Het gaat om wegen in de woestijn. De woestijn van de naar Babel gedeporteerden bij Deuterojesaja, de woestijn van de overlevenden van de Judese Oorlog bij Marcus. Dan volgt het verhaal van de doop van Jezus door Johannes. De stem uit de hemel: "Jij bent mijn zoon, de geliefde". God is solidair met het geschonden Judese volk. Dan de beproeving in de woestijn. De satan, dat is Rome. Deze inleiding met doop, benoeming en beproeving, maakt duidelijk waar het om gaat: het conflict met Rome is beslist met de nederlaag in het jaar 70 maar op een andere manier dan de Romeinen denken. De zege ligt in de woorden en daden van de messias: "De tijd is vol, het koninkrijk van God dichtbij. Keer je leven om" (in de woorden van Huub Oosterhuis). 

Dan volgen de woorden en daden van de messias. Tot het bittere einde van de duisternis van het negende uur. De tijd van Rome is dan wel verstreken, maar het nieuwe, de achtste dag is nog niet aangebroken. Marcus stelt de vraag: wat voor zin heeft messias, messiaanse gemeente, messianisme nog? Het koninkrijk Gods, dat is de wereldorde van de God van Israël. Marcus maakt met het verhaal van de kruisdood van Jezus duidelijk dat elk militair avontuur tegen Rome faalt. De messiaanse gemeente moet en kan terug naar Galilea om de nieuwe en ware weg te vinden. In het opstandingsverhaal laat Marcus de jongeling bij het graf zeggen: "Jullie zoeken Jezus, de Nazarener, die gekruisigd is. Hij is opgewekt, hij is niet hier". Niet hier, niet in de massagraven van zijn volk in de omgeving van Jeruzalem. Maar is dat dan een weg?

De drie andere evangeliën pakken deze vraag op. Marcus is dus hun belangrijkste bron, niet alleen een literaire, ook een politieke bron, bron van politieke kritiek. Marcus bepaalt de toon van het verhaal van Mattheüs en Lukas. En ook Johannes maar dan in vrije vorm. Alle drie behandelen ze de vraag: "Wat betekent in deze desolate toestand nog *messias*?"
## 13.2. Matteüs
Matteüs noemt zin verhaal: 'Boek van de verwekking van Jezus Messias, zoon van David, zoon van Abraham'. Marcus is terughoudend om Jezus zoon van David te noemen, de uitdrukking heeft volgens hem geleid tot rampzalige messias-opvattingen die het volk tot de catastrofe hebben geleid. Volgens Matteüs en Lukas komt de titel van messiaanse koning Jezus toe: hij en niemand anders is koning van Israël, dus hij is 'als David'. 

Matteüs ontleent zijn titel aan Genesis 5 vers 1: 'Dit is het boek van de verwekkingen der mensheid'. Matteüs wil een volledig nieuw hoofdstuk van het Grote Verhaal schrijven. De verwekking van Jezus was ten eerste een verhaal van het vertrouwen van Jozef, de man van Maria, ten tweede en vooral een verhaal van vervolging, bedreiging en moord. En ten derde was het een verhaal van de tocht naar Egypte en de terugkeer in het land. Bij Matteüs staat de verwekking van Jezus gelijk aan de verwekking van de nieuwe mensheid, het nieuwe Israël, een geschiedenis van vervolging en dood. 

Ook bij Matteüs gaat het in de inleiding om de dood van de messias en de beproeving in de woestijn. Een gedetailleerde beschrijving van wat de Satan = Diabolos = Rome eigenlijk betekent. Hierna volgt het hoofdboek van het evangelie. In vijf grote delen presenteert Matteüs de daden en woorden van de messias, en besluit met zijn dood en opstanding. In tegenstelling tot de drie andere evangeliën, en zeker tot Paulus, plaatst Matteüs de Tora in het centrum van wat Jezus te zeggen had. 

Zie Matteüs 5 vers 17 tot 19: 

17 
Meen niet dat ik gekomen ben om de Tora of de Profeten te ontbinden. Ik ben niet gekomen om te ontbinden, maar om te vervullen.

18 
Amen - ik zeg jullie: voordat de hemel en de aarde voorbijgaan, zal geen jota en niet één haaltje uit de Tora voorbijgaan totdat alles is geschied.

19 
Wie dus een van deze opdrachten ontbindt en zo aan de mensen onderricht, hij zal *kleinste* worden geroepen in het koninkrijk der hemelen. Maar wie ze doet en onderricht, hij zal *grootste* worden geroepen in het koninkrijk der hemelen.

Paulus stelt de Tora buiten werking (zie 11.1 De onuitvoerbare Tora). Het is juist niet zijn bedoeling om de 'kleinste van deze opdrachten' aan te houden, en zeker niet dat de Tora bindend blijft voor iedereen, inclusief de niet-Joden. Bij Matteüs blijft de Tora onverkort verplichtend voor iedereen.

In Matteüs 23 zegt Jezus dat je de Tora moet aanvaarden en doen. Je moet je vooral laten leiden door  het oordeel (ieder wordt naar zijn daden beloond), de werken van erbarmen  of solidariteit waartoe het vertrouwen in de messias kracht geeft. Daarin is Matteüs niet anders dan Paulus. Maar voor Matteüs blijft de Tora het bepalende kader van oordeel, erbarmen en vertrouwen. 

In Matteüs 28 vers 19 en 20 stuurt Jezus de leerlingen naar de volkeren:

19 
Ga, maak alle volkeren tot leerlingen, doop hen op de NAAM, van de vader, van de zoon en van de inspiratie der heiliging,

20 
leer hen alles te bewaren wat ik jullie heb opgedragen. En zie, ik zal zijn met jullie, alle dagen, tot aan de voleinding der wereldtijd.

Dat is Matteüs' antwoord aan Marcus: de leerlingen moeten met deze Tora naar de volkeren gaan. De weg is de weg naar alle volkeren. Daarover zijn Matteüs en Paulus het eens. Maar bij Matteüs blijft de Tora centraal staan. Alleen de rechtsorde van de Tora onderscheidt het koninkrijk van de hemel van de koninkrijken van de wereld. 
## 13.3. Lukas
Lukas wilde met de leer van de messias de weg naar de volkeren gaan. Lukas schrijft aan een Griek, de hoogedele Theophilos, en moet dus tegemoet komen aan diens wetenschappelijke ordelijkheid. Het werk van Lukas omvat twee boeken: het evangelie van Lukas en het boek Handelingen over de verzoening van de twee messiaanse hoofdrichtingen (het messianisme in de synagoge en in de ecclesia). Lukas lijkt kritiek te hebben op Matteüs: met een messianisme volgens de Tora kun je de volkeren niet winnen. Het Lukasevangelie eindigt in Jeruzalem, de Handelingen eindigen in Rome waar Paulus het koningschap van God in alle openheid, zonder belemmering verkondigt. 

In Handelingen 1 laat Lukas na de Hemelvaart en voor Pinksteren de apostelen bijeenkomen in Jeruzalem, samen met de vrouwen en Maria, de moeder van Jezus, en met zijn broeders. Lukas brengt in zijn verhaal de Joodse messianisten en de Paulinische messianisten bij elkaar. Jeruzalem is het doel van de messias en tegelijk het vertrekpunt voor de messiaanse inspiratie van de boden die de volkeren het messiaanse licht moeten brengen. De wegen leiden weg van de puinhopen van Jeruzalem (na de verwoesting door de Romeinen in het jaar 70) naar Rome. Dit is het programma van de Handelingen, het tweede boek van Lukas. Het woord van de messias moet eerst worden verkondigd aan de Judeeërs in de diaspora en pas als zij het woord niet aannemen, moet het aan de volkeren worden verkondigd. Zie Handelingen 13 vers 46 en 47:. 

46 
Vrijmoedig spraken Paulus en Barnabas, ze zeiden: Eerst aan jullie was het nodig dat het woord van God gesproken werd. Omdat jullie het afwijzen en jezelf niet waardig oordeelt voor het leven in de komende wereld, zie, keren wij ons toe naar de volkeren.

47 
Want zo heeft de NAAM ons opgedragen: Ik heb jou aangesteld tot licht voor de volkeren dat jij hen tot bevrijding wordt tot aan het uiteinde der aarde. [Jesaja 49:6; Lukas 2:32]

Bij Lukas gaat Paulus naar de volkeren omdat de Judeeërs de messias hadden verworpen. Het 'apostolaat voor de volkeren' was zogezegd een plan B.

Het boek Handelingen eindigt in Rome. Daar roept Paulus als gevangene de leiders van de Joodse gemeenschap bijeen om 'u hier te zien en het woord tot u te spreken, want vanwege de hoop van Israël draag ik deze ketenen' (Handelingen 28 vers 20). De weg van Jeruzalem naar Rome betekent dus niet het einde van Israël. Paulus onderneemt het allemaal opdat Israëls hoop wordt vervuld - als het moet over de omweg via de volkeren. Lukas neemt de scheuring tussen de synagoge en de ecclesia heel serieus. Maar uiteindelijk gaat het toch om Israël. Het koningschap is het koningschap van de God van *Israël*, voor Lukas en zeker ook voor Paulus.
## 13.4. Johannes
Johannes verklaart ons onomwonden zijn politieke intenties. Het doel van de messiaanse politiek is de grote synagoge waar alle kinderen van Israël uit Samaria en de hele wereld bijeenkomen. Johannes heeft het nergens over de zending naar de volkeren (buiten Israël dus). In Johannes 1 staat: "Het woord geschiedt als vlees, het heeft onder ons zijn tent opgeslagen". "Vlees" betekent het concrete maatschappelijke leven met al zijn onzekerheden, kwetsbaar en vergankelijk. "Onder ons" verwijst naar de Joodse mensen uit de eerste eeuw. Het Johannesevangelie is niet voor ons niet-Joden en christenen geschreven, maar voor de Joden.

De politieke tegenstanders van Johannes zijn de peroesjiem of Farizeeën en hun opvolgers in de Joodse diasporagemeenten. Hij verwijt hun ongeneeslijke politieke blindheid. Zij blijven steken in Mozes als onze leraar. Maar nu is Jezus onze leraar. Johannes en zijn gemeente worden buiten de synagoge geplaatst. Maar de echte vijand is Rome. De bepalende tegenspraak is Jezus tegen Rome. In het twistgesprek met de afgevaardigde van Rome, Pontius Pilatus, vertegenwoordigt Jezus niets anders dan de 'afzondering van de volkeren'. Zijn rijk is 'niet van deze wereldorde'. Wat dat betreft heeft Johannes geen ander wereldbeeld dan het Galilese verzet van de Zeloten. Maar Johannes ziet de Galilese strijders als misdadigers, rovers en moordenaars. De echte *vijanden*  zijn de priesters (dat wil zeggen niet de Farizeeën) want zij hebben plechtig en openlijk verklaard: "Wij hebben  geen andere koning dan Caesar!" Vijanden zijn binnen de Messiaanse gemeente degenen die aanvankelijk de messias volgden, maar zich van hem hebben afgewend. Johannes heeft daar geen begrip voor. Wie kritisch staat tegenover Johannes en zijn gemeente is direct een handlanger van de vijand, dus zelf een vijand. Bij Johannes twijfelen de Joden, maar ze zijn geen vijanden. Ze worden door de vijanden, de leidende priesters, gemanipuleerd en tot vijandschap aangezet. De Farizeeën zijn tegenstanders, geen vijanden. Ze ontbreken bij het doodvonnis over Jezus.

Het verhaal van Jezus volgt bij Johannes de kalender van de Joodse feesten: Pesach, Soekot en Chanoeka. Het Jeruzalem van de koninklijke macht van David is niet het doel. Jezus is bij Johannes niet de zoon van David, maar de zoon van Jozef van Nazareth in Galilea. Pas aan het kruis is hij de koning van Israël. Zo wordt de ban van Rome, de 'mensenmoordenaar uit beginsel', gebroken. Koning kan de messias alleen dan zijn als 'deze wereldorde' is overwonnen. Bij Johannes is Jeruzalem niet de stad van David maar de plaats van de feesten, in het bijzonder van Pesach. 

Heel het leven van de messias wordt samengevat in zijn 'verheffing' aan het kruis van de Romeinen en de leidende priesters. Het kruis is de overwinning:

31 
Nu voltrekt zich het oordeel over deze wereldorde [= Rome], nu wordt de aanvoerder van deze wereldorde buitengeworpen.

32 
En als ik verheven zal zijn boven de aarde,
Zal ik allen [de verstrooide kinderen van God] naar mij toe trekken. Dat sprak hij, aanduidend welke dood hij zou sterven.

Alle evangelisten hebben de les van het jaar 70 (de verwoesting van de tempel door Titus) begrepen: met militaire middelen valt Rome niet te verslaan. Het kruis is niet het einde maar het begin, de overwinning. Dat is het antwoord van Johannes aan Marcus. De nieuwe Tora van onderlinge solidariteit van de messianisten en de concentratie op Israël en Israël alleen: dat is de weg van de messias. Vrijwel niemand heeft die boodschap begrepen, zelfs niet de intimi van de messias, laat staan de andere messiaanse groepen. Een leerling van Johannes zegt in 1  Johannes 4 vers 12:

Niemand heeft ooit God gezien.
Als wij solidair zijn met elkaar,
blijft God met ons
en bereikt zijn solidariteit met ons haar doel.
## 13.5. Nogmaals: de vier evangeliën
De vraag van Marcus was: 'Wie kan Jezus van Nazaret nu, na alles wat er gebeurd is, nog als messias van Israël zien, hem vertrouwen, in hem geloven?' De antwoorden van Matteüs, Lukas en Johannes wijzen politiek en ideologisch in verschillende richtingen maar hebben dezelfde basis. We onderstrepen de overeenkomsten. 

1 Ze delen de kritiek op de twaalf apostelen en op zijn familie: die vertrouwen de messias niet werkelijk, ze begrijpen hem niet, ze verlaten hem als hij gearresteerd wordt. van de lijfelijke broeders van de messias, die leidende functies hadden in de messiaanse gemeente in Jeruzalem, moest Johannes niets weten. Alleen de moeder zag Johannes anders dan de overige drie evangelisten. In de gemeente van Johannes vervulden Maria en vrouwen uit haar kring een belangrijke rol. 

2 Simon Petrus kon begrip opbrengen voor het gewapend verzet tegen Rome. Maar wie de weg van de messias wil gaan moet het kruis, dus de nederlaag op zich nemen. Bij Marcus lezen we:

34 
Hij riep de menigte met de leerlingen bij zich en sprak tot hen: 
Wie wil komen achter mij aan:
laat hij zichzelf verloochenen
en zijn kruis opnemen en mij volgen.

35
Want ieder die zijn ziel wil bevrijden (sôzai, jasja), zal haar te gronde richten.
Wie zijn ziel te gronde richt om mijnentwil en omwille van het evangelie, die zal haar bevrijden.

Het gaat om de erkenning van de nederlaag. 'Zichzelf verloochenen' en 'zijn ziel te gronde richten' betekent: zijn eigen politieke doelstellingen verwerpen en zich  onderwerpen aan de messias. Het kruis  op zich nemen betekent: erkennen dat de bevrijding van Israël niet op militante of ook militaire wijze te bereiken valt. Het kruis is de overwinning. Navolging betekent elkaar dienen. Denk aan het verhaal van de voetwassing.

3 Alle vier de evangeliën plaatsen het lijden van de messias aan het einde van hun verhaal. Over het lot van de messias wordt beslist in een juridisch proces. Voor het gerechtshof van de Romeinse procurator Pontius Pilatus. De voorafgaande ondervraging vond plaats  voor het gerechtshof van de leidende priesters en schriftgeleerden. In geen van vier evangeliën spelen de Farzeeën daarbij een substantiële rol. Naast de Romeinen zijn de pristers verantwoordelijk voor de terechtstelling van Jezus en dus niet *de* Joden, niet eens de Farizeeën. 

4 Alle vier de evangelisten benadrukken dat de messias geen ander kan zijn dan de geschondene, de behoeftige en neergebogene. Het idee dat uit ondergang bevrijding kan voort komen kent Israël sinds de Babylonische ballingschap. Alleen met deze wetenschap kan de messiaanse gemeente na het jaar 70 de catastrofe van de messias en zijn volk verwerken.

5 De evangeliën stellen de messias voor als tegen-David. En niet als een pseudo-David die de stad stormenderhand wil innemen. Dit tegen de achtergrond van de Judese oorlog. Lees Zacharia 9 vers 9 en 10:

9
Jubel luid, dochter van Zion, 
juich, dochter van Jeruzalem, 
zie, jouw koning komt naar jou toe, 
een waarachtige, een bevrijder is hij, 
een neergebogene (ani), rijdend op een ezel, op een veulen, het jong van een ezelin.

10
'Ik zal wegvagen de strijdwagens uit Efraïm, 
de paarden uit Jeruzalem,
weggevaagd wordt de boog van de oorlog. 
Ik spreek tot de volkeren: vrede!' 
Hij heerst van zee tot zee,
van de rivier tot aan de uiteinden der aarde.

Het antwoord op de vraag wat er na de catastrofe van het jaar 70 moet gebeuren luidt anders bij elk van de evangelisten. Marcus stuurt de messianisten naar Galilea. Matteüs en Lukas wijzen de messiaanse gemeente de wereld van de volkeren in, elk met een eigen opdracht. De gemeente van Johannes heeft later ingezien dat Galilea ook voor haar de messiaanse plaats is. Alle vier de evangelisten willen duidelijk maken dat de nederlaag van de messias en het Judese volk niet het laatste woord is. Daarom laten ze de opstanding horen als  slotakkoord. Een leerling  van Johannes schreef: 'Deze wereldorde gaat voorbij, maar wie de wil van God doet blijft tot in de komende wereldtijd' (1 Johannes 2 vers 17).