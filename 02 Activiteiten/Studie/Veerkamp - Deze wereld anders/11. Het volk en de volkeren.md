# 11. Het volk en de volkeren
## 11.1. De onuitvoerbare Tora
De apostel Paulus heeft Jezus van Nazareth nooit ontmoet. Zijn geschiedenis begint in de jaren na de dood van Jezus als in Jeruzalem de eerste messiaanse gemeente ontstaat. Paulus stamt uit een gegoede Joodse familie in Tarsus in Zuidoost Turkije.  Opgeleid als tentenmaker ontwikkelt  hij zich in aansluiting op de Farizeeën tot een ijveraar tegen de vernieuwing van de Joodse geloofstraditie. Met dat doel gaat hij op weg naar Damascus. Onderweg wordt hem "als in een flits" duidelijk dat niet alleen de culturele assimilatie maar ook de Farizese "afzondering van de volkeren" een doodlopende en politiek onhaalbare weg is. Daarop moet hij contact hebben gelegd met de messiaanse gemeente die in Jezus van Nazareth de messias zag. Na drie jaar gaat Paulus die vorm van messianisme als een politieke uitweg zien. Paulus gaat naar Jeruzalem om te overleggen met de messiaanse gemeente aldaar, geleid door Petrus en Jakob, de broer van Jezus. Er wordt een taakverdeling gemaakt. Paulus maakt propaganda voor het messianisme onder de niet-Joden, Petrus richt zich tot de Joden. 

Er ontstaat een groeiende kloof over het gebod van de afzondering van de volkeren (zie hoofdstuk 4.3. De afzondering van de volkeren). Paulus wil daar niet aan vasthouden, de gemeente in Jeruzalem wil dat wel. 

De situatie in Judea werd in de eerste eeuw na Christus onder de Romeinen steeds slechter. In het Romeinse Rijk kreeg het hellenistische uitbuitingssysteem een nieuwe kwaliteit, gewaarborgd door een wereldwijd opererend en centraal bestuurd leger dat slechts af en toe in te tomen viel. Deze modernisering was onomkeerbaar. Daar kon een lokale, tijdelijk succesvolle messiasfiguur niets aan veranderen. De messianistische volgelingen van Jezus in Jeruzalem hadden volgens Paulus geen idee van de wereldomvattende macht van Rome. Je kunt je niet afschermen van de volkeren, alleen met hen samen kun je de messias verwachten, volgens Paulus. Mondiale problemen kunnen alleen mondiaal worden opgelost, bewerkstelligd door de messias. En niet met wapens, maar juist door de militaire macht zinloos te maken. Daarom moest de messias aan het kruis. De gekruisigde overwint door zijn opstanding het wereldsysteem van het Romeinse Rijk. Wij kunnen hierover de wenkbrauwen optrekken maar dit was de aards-politieke hoop van Paulus. De dood aan het kruis was een reële rebellendood, voltrokken door de agenten van het systeem. De opstanding maakt van de dood van de messias, veroorzaakt door Rome, door het systeem, de uiteindelijke nederlaag van het systeem. De opstanding maakt het kruis tot middelpunt van vertrouwen. De opstanding heft de zinloosheid van de dood en zeker van de kruisdood op. Een volkomen verandering van het leven ook. Eschatos Adam (1 Korinthiërs 15 vers 45b), vertaald: eindelijk een mens. Een mens, wiens leven niet langer door de dood wordt mismaakt. De opstanding van de messias kondigt dat aan, hier begint de opstand die het eind van het systeem van de dood inluidt.

Voor Paulus wordt dat werkelijkheid in het samenleven van Joden en Grieken in de messiaanse gemeenten. De spanningen tussen Joden en Grieken namen in de eerste helft van de eerste eeuw verder toe.  In het jaar 38 in Alexandrië (Egypte) leidde dat tot een vreselijk bloedvergieten. Paulus begon zich toen net voor het messianisme te interesseren. Misschien waren deze conflicten voor Paulus het bewijs dat de politiek van afzondering van de volkeren alleen maar tot meer strijd zou leiden. Alleen in de messias kon die moorddadige vijandschap worden overwonnen. Waar Joden en Grieken in messiaanse gemeenten bijeenkwamen werd als het ware de dood overwonnen. De politieke visie van het messianisme was dus voor Paulus vrede tussen het volk en de volkeren, tussen Joden en niet-Joden. Door zijn "falen" maakte messias Jezus elk streven naar politieke en militaire macht belachelijk en dat maakte het solidaire samenleven tussen Joden en niet-Joden mogelijk.

De Tora, die afzondering van de niet-Joden voorschrijft, wordt daarmee voor Paulus onmogelijk. Onder de Romeinse verhoudingen is de Tora niet uitvoerbaar meer. Praktisch maar ook politiek: afzondering van niet-Joden verhindert de revolutie van de messiaanse wereldvrede. Zie Romeinen 7. Leven volgens de Tora, de orde van autonomie en gelijkheid, leidt onder de Romeinse verhoudingen tot moord en doodslag. De messiaanse gemeente, waarin Joden en niet-Joden samenleven, is het absolute tegenontwerp tegen het Romeinse wereldsysteem. Een andere Tora moet nu heersen, zie Romeinen 8: leven volgens de messiaanse inspiratie. Leven volgens de oude Tora leidt tot moord en doodslag. Leven volgens de messiaanse inspiratie is leven in vrede. De messias heeft de macht van de heersende omstandigheden definitief gebroken. Alleen een messiaans geïnspireerd bestaan brengt leven voort, al het andere leidt tot de dood. Het Romeinse systeem is absoluut geworden, het geldt voor alle  volkeren. Die opvatting zien we bij Paulus, maar ook in het evangelie van Johannes. Betekent dit dat Israël  met zijn "onmogelijke" Tora verleden tijd is? Rome maakt de Tora onuitvoerbaar. Niet de Tora maar de messias is het alternatief voor het Romeinse systeem, de inspiratie die van hem uitgaat is leven en vrede. Voor Israël is de messias een steen des aanstoots, een ergernis. Een messias die niet overwint kan geen messias zijn. Maar door de messias zou Israël alles bereiken wat het op de weg van de Tora niet meer kan bereiken. Een kleinschalige oplossing - de door de Tora geleide synagoge (= Joodse geloofstraditie) is een kleinschalige oplossing - is een illusie. Tegen het Romeinse systeem baat alleen de grote oplossing. Het gaat om "alles". "Alles, allen" is het grote sleutelwoord bij Paulus, ook en juist waar het om Israël  gaat.

Paulus was politicus. Zijn messianisme was politiek. Zijn politieke doel was de vrede tussen het volk en de volkeren, tussen Joden en niet-Joden, tussen allen. Alleen de messias brengt deze vrede. De messiaanse strategie bestaat uit het stichten van messiaanse gemeenten van Joden en niet-Joden. God is bij Paulus nog steeds de God van Israël, de basisorde van autonomie en gelijkheid. Dat blijft het doel. Pas door de revolutie van de messias, die de moordende strijd tussen Joden en Grieken in de steden van het Oosten voorgoed beëindigt, kan Israël, kan het Joodse volk zowel in het land als in de diaspora zijn identiteit behouden en naar zijn eigen orde leven. De eenheid in de messias Jezus is geen eenheidsworst. De mensen verschillen en blijven verschillen, maar die verscheidenheid wordt niet langer vergiftigd door de angel van de vijandschap.
## 11.2. Een nieuw Godsvolk?
De Joodse filosoof Jakob Taubes stelt de vraag of Paulus met zijn pleidooi voor de vorming van een nieuw Godsvolk (Joden en niet-Joden samen in de messiaanse gemeente) niet teruggrijpt naar het verhaal in Exodus 32 waarin God na de gescheidenis met het gouden kalf zo in toorn ontsteekt dat hij Mozes toeroept het volk Israël te willen vernietigen en met Mozes een nieuw uitverkoren volk te willen beginnen. Mozes probeert God tot bedaren te brengen en weet hem om te praten (zie 5.3. Het tweede boek van de Tora). De vraag van Taubes is dus: destijds wist Mozes Gods toorn te beteugelen, maar kondigt Paulus nu aan dat het alsnog gedaan is met het volk van de Joden en dat er met de messiaanse beweging een nieuw uitverkoren volk wordt gecreëerd? Met andere woorden: is Paulus een antisemiet? Dat is niet zo: bij Paulus moet Israël niet vernietigd worden, het moet opgaan in een nieuw 'groot volk'. Het nieuwe Godsvolk (de messiaanse gemeente) betekent *niet* de uitstoting van het oude volk.

In de brief aan de Galaten gaat het om een concreet probleem in de messiaanse gemeente: De leden uit Israël willen dat de *gojiem* in de gemeente zich onderwerpen aan de Tora met haar voorschriften, in de eerste plaats de besnijdenis. Paulus haalt Genesis 16 erbij, het verhaal  over de zonen van Sara (Izak) en Hagar (Ismaël). Sara en Hagar zijn twee vrouwen uit de tijd van de vaderen van Israël. Wikipedia: "Hagar  was volgens de Hebreeuwse Bijbel de Egyptische dienstmaagd van Abrahams vrouw Sara (aartsmoeder), bijvrouw  van Abraham en de moeder van Ismaël". Maar eigenlijk staan de vrouwen voor twee verbonden. Hagar voor het Sinai-verbond (waar Mozes de Tien Geboden ontving) en het verbond dat in het reële Jeruzalem. Sara daarentegen is een teken van de vrijheid van het hemelse Jeruzalem. De typologie is dus: Hagar/zoon naar het vlees/ onvrijheid staat tegenover Sara/zoon van de belofte/vrijheid. Paulus zag de campagne van de Galatische Joden, die in de messiaase gemeenten pleitten voor strikte navolging van de Tora en haar voorschriften, als politiek onverantwoorde opruiing. Ze zetten de Grieken die de besnijdenis afwezen uit de gemeente en bedreigden het messiaanse project van Paulus, het nieuwe Godsvolk van Joden en niet-Joden. Paulus heeft het over twee verbonden. Het verbond van de Torapartij in de Galatische gemeente noemt hij het verbond van slavernij. Het andere verbond waar de niet-Joodse gemeenteleden zich sterk voor maken noemt hij het verbond van de vrijheid. Met deze kwalificatie van de twee verbonden heeft Paulus een fataal mechanisme op gang gebracht, de onverzoenlijke tegenstelling tussen wet (Joden, slavernij) en evangelie (christenen, vrijheid). 

Eigenlijk betekent de dood van de messias het einde van alle hoop: de dood lijkt overwonnen te hebben. Met de messias is eigenlijk de hele  mensheid gestorven. De dood is het einde van ieder perspectief. Maar voor Paulus heeft de dood een andere betekenis. 2 Korinthiërs 5 vers 17: "Daarom: als iemand is met de messias, is hij een nieuwe schepping. Het vroegere is voorbij, het nieuwe is geworden". We beoordelen mensen niet langer op grond van hun concrete etnische afkomst. De messias wordt losgekoppeld van zijn concrete politieke bestaan als Jood in deze tijd. Paulus wil dat de vijandschap tussen niet-Joden en Joden wordt opgeheven. Het gaat om het doel: nieuwe schepping. De messias is ook voor zijn volk (de Joden) gestorven, maar niet alleen voor zijn volk. Het gaat om allen en alles. Een nieuwe schepping, een nieuwe hemel en een nieuwe aarde, een nieuwe mensheid. De afkomst van de messias (nakomeling van David) blijft, maar deze afkomst wordt opgeheven. De messias inspireert de messiaanse gemeente, Joden en niet-Joden, om nieuwe schepping te zijn. Met deze visie van Paulus kon de messias begrepen worden als de God Christus die de God van Israël vervangt; dat was na twee generaties de conclusie van de kerk. Paulus zou dat streng hebben afgewezen. Deze tendens ziet Jakob Taubes bij Paulus. Ook wij moeten de uitwerking onder ogen zien die Paulus' voorstelling van het nieuwe verbond, van de twee verbonden, heeft gehad. 
## 11.3. De leerlingen van Paulus en het uitblijven van de messias
Het veranderingsproces wordt duidelijker in de teksten die na de Judese Oorlog in Paulus' school zijn ontstaan. Wikipedia: "De Joodse Oorlog, ook wel Joodse opstand genoemd, woedde in Judea en Galilea van 66 tot 70 na Chr. Joodse rebellen, aangevoerd door de Zeloten, kwamen in opstand tegen de Romeinen. Met de val van Jeruzalem en de verwoesting van de tempel (29-30 augustus 70) kwam er een einde aan de oorlog, hoewel pas met de verovering van Masada in het jaar 73 een einde kwam aan het laatste Joodse verzet". Zie verder hoofdstuk 12. We concentreren ons op de brief aan de Efeziërs, de messiaanse gemeente in Efeze. De Romeinse macht is op zijn toppunt. Daar moet een absoluut tegenontwerp tegenover gesteld worden. We lezen in Efeziërs 1 vers 22 en 23: "Alles heeft hij (God) aan zijn (de messias) voeten gelegd en gaf hem tot hoofd  over heel de ecclesia die zijn lichaam is, de volheid die alles in allen vervult". "Alles in allen", het totale en absolute tegenontwerp, vat het gedachtegoed van de leraar Paulus samen. Het hellenistische wereldbeeld kende twee bereiken die elkaar beïnvloeden: het bovenaardse en het aardse. De messias brengt zowel op de aarde als in de hemel vrede. De strijd van de messianisten is een strijd op alle fronten, niet alleen tegen vlees en bloed, maar ook tegen bovenhemelse werkingen en machten. De oorlog die voor Jeruzalem catastrofaal eindigde, gaat verder, maar met andere middelen. De uitrusting van God: trouw, waarachtigheid, bereidvaardigheid, vertrouwen, bevrijding, inspiratie (zie Efeziërs 6 vers 13 tot 17). Standhouden en zich verzetten: dat is de opdracht van de messiaanse gemeente. 

Paulus' visioen was het 'lichaam van de messias', de gemeente van Joden en niet-Joden, het huis van vrede als tegenontwerp tegen de hopeloosheid en goddeloosheid van de wereldorde. Goddeloos betekent: zonder de basisorde waarin alle mesen tot hun recht komen, de orde van de God van Israël.  Voor Paulus en zijn leerlingen was het probleem in de diaspora de keuze tussen afzondering en assimilatie. Voor hen was de uitweg uit dit dilemma de messiaanse gemeente van gelijkberechtigde Joden en niet-Joden. Aanvankelijk werden de voorstellingen binnen de messiaanse gemeente bepaald door haar Joodse leden. In de brief aan de Efeziërs is die situatie totaal veranderd: de auteur zet zich nu juist in voor de leden van Joodse afkomst. Het gaat om het oorspronkelijke visoen van Paulus. Eén nieuwe mensheid, dat is het doel. 

Messianisme is  het opheffen van alle tegenstellingen tussen mensen, etnisch (Jood/Griek), sociaal (vrij/slaaf) en gender (man/vrouw). Aan de fundamentele sociale structuren van de "patriarchale economie" wordt niet getornd, ze worden als het ware "verheven" gemaakt. De verhouding tussen man en vrouw moet analoog worden gezien aan de verhouding tussen de messias en de messiaanse gemeente. De messias is het hoofd, de gemeente is het lichaam. Zo is ook is "de man het hoofd van zijn vrouw". In de gemeente staat dit onder de stelregel: "Maak je ondergeschikt aan elkaar onder (met de grondhouding van) eerbied voor de messias" (Efeziërs 5 vers 21). Of zoals we lezen in de brief aan de Filippenzen, vers 3 (Naardense Bijbel):

in niets twistzucht volgend
of ijdele eer,
maar in de nederigheid
onder elkaar anderen beschouwend
als uzelf overtreffend,

Dat is de maatstaf. Een ieder eerbiedigt de ander, mannen eerbiedigen vrouwen, meesters eerbiedigen slaven en omgekeerd. Eerbiedigen betekent hier: solidair zijn. Mannen zijn hun vrouwen solidariteit verschuldigd. Denk aan Leviticus 19 vers 18: "Jij zult solidair zijn met je naaste als  met jezelf". 

Toch is in de brief aan de Efeziërs de relatie tussen man en vrouw niet symmetrisch. Vrouwen eerbiedigen hun man, mannen zijn solidair met hun vrouw. Eerbied en solidariteit zijn niet hetzelfde.  De tekst is daarmee een bevestiging van het patriarchaat. In de gemeente van de Efeziërsbrief nemen de mannen en vrouwen vooralsnog hun traditionele, in het patriarchaat vastgelegde maatschappelijke rollen mee. We zien dat het Grote Verhaal in conflict raakt met de maatschappelijke realiteiten zonder ze te kunnen opheffen. 

Een vergelijkbare analyse geldt voor de relatie tussen meester en slaaf. Slaven moeten hun dienstverband "met vrees en beven" verheffen door in hun heren "naar het vlees" de messias te aanschouwen.

We lezen vergelijkbare teksten in de brief aan de Kolossenzen. In feite maant Paulus de vrouwen de klassieke vrouwenrol in de Grieks-Romeinse maatschappij te respecteren, ook in de gemeente, althans tot de messias komt. Dat geldt ook voor het slavenvraagstuk. Paulus tornt niet aan de sociale institutie slavernij, hij aanvaardt haar zoals hij het Romeinse gezag aanvaardt, "omdat de nacht ten einde loopt", alleen daarom. Zie ook Romeinen 13: "Geen ijzer met handen breken", politiek realisme tot de messias komt. Dit realisme is politiek wel verstandig, het maakt van de nood dat mensen ondergeschikt zijn aan mensen een tijdelijke deugd van politiek pragmatisme, maar naarmate die tijd langer wordt, dreigt de noodverordening een eeuwig gebod te worden. 

Desondanks: Paulus en de teksten uit de late eerste eeuw plaatsten solidariteit (agapè) centraal in de moraal. Bij Paulus had het woord de kwaliteit van een revolutionaire deugd. Hij wijdde aan die solidariteit een loflied: 1 Korinthe 13. Hier in de vertaling van de Naardense Bijbel. NB: waar hieronder "liefde" staat, heeft de Griekse tekst "agapè", solidariteit (Veerkamp volgend) dus.

1
Al spreek ik in de talen van mensen
en engelen,
maar liefde heb ik niet,-
geworden ben ik een galmend stuk brons
of een dof-dreunende handtrom.

2	
En al heb ik de gave van profetie
en weet ik alle verborgenheden
en al wat er te kennen is,
al heb ik al het geloof om bergen te verzetten,
maar liefde heb ik niet,-
ik ben niets.

3	
En al deel ik alles wat van mij is uit,
en al geef ik mijn lichaam prijs
om mij te laten verbranden,
maar liefde heb ik niet,-
ik ben nergens nuttig voor.

4	
De liefde heeft lange adem,
goedertieren is de liefde,
niet afgunstig,
de liefde praalt niet, blaast zich niet op,

5	
gedraagt zich niet grof, zoekt niet zichzelf,
raakt niet beledigd,
is geen boekhoudster van het kwaad,

6	
is niet verheugd over het onrecht
maar verheugt zich over waarachtigheid;

7	
alles bedekt zij, tegen alles in gelooft zij,
in alles hoopt zij, in alles volhardt zij.

8	
De liefde vergaat nimmermeer;
hetzij profetieën, zij zullen afgedaan hebben,
hetzij vreemde talen, ze zullen ophouden,
hetzij kennis, ze zal afgedaan hebben.

9	
Ten dele is immers ons kennen
en ten dele is ons profeteren;

10	
maar wanneer het volmaakte komt
zal wat ten dele is afgedaan hebben.

11	
Toen ik een klein kind was
sprak ik als een kind, voelde ik als een kind,
redeneerde ik als een kind;
toen ik een man werd
heb ik afgelegd wat des kinds was.

12	
Ja, nú kijken wij met een spiegel
in een raadsel,
maar dán: van aangezicht tot aangezicht!
Nú ken ik ten dele,
dán zal ik ten volle kennen,
zoals ik ten volle word gekend.

13	
Zo blijft het dan: geloof, hoop, liefde,-
deze drie; maar de grootste van deze is
de liefde!
## 11.4. De brief aan de Hebreeën - het einde van de religie en de komende staat
De apostolische tijd van ca. 50 tot  100 na Christus kende vele ideologische richtingen. Een daarvan was Paulus en zijn school. De brief aan de Hebreeën is niet van Paulus maar is wel  verwant aan zijn opvattingen en wordt dus tot zijn school gerekend. De brief is vermoedelijk na 70 (de verwoesting van de tempel) geschreven. Wat Paulus deed met de Tora doet de Hebreeënbrief met de cultus. Beide, Tora en cultus hebben hun doel bereikt in de messias Jezus.  De Hebreeënbrief stelt datgene ter discussie wat eeuwenlang het centrum van het Joodse leven was, de offercultus in het heiligdom van Jeruzalem. De brief is bedoeld voor mensen die vertrouwd waren met de Tenach, de Hebreeuwse Bijbel. Afgezien van Romeinen 9 tot 11 vind je nergens in het Nieuwe Testament zoveel  verwijzingen naar de Tenach. Hoe moet het verder met de cultus nu Jeruzalem  en de tempel zijn verwoest?

Het gaat in de brief om de verhevenheid van de messias. De brief spreekt met grote eerbied over Mozes, maar beschouwt de messias als degene die "met groter eer geëerd werd dan Mozes". Mozes en Jozua brachten het volk Israël vanuit Egypte na 40 jaar zwerven in de woestijn uiteindelijk in het beloofde land. Eindelijk rust, zoals de rust op de sabbat. Maar dat is nog niet de echte rust, de rust van de voltooide schepping (in de woorden van Huub: dan is  het rusten maal rusten). De echte rust brengt de messias. In de Hebreeënbrief wordt voortdurend teruggegrepen op de Hebreeuwse Bijbel omdat daarin de voortekenen staan van de komst van de messias. De messias wordt in de brief de ultieme en definitieve hogepriester genoemd. De voorafschaduwing van de messias in zijn rol als hogepriester zien we in de enigszins raadselachtige figuur Melchizedek die opduikt in Genesis 14 en daarna nog een keer in Psalm 110. Wikipedia: "Melchizedek wordt ten tijde van Abraham (toen nog Abram) ten tonele gevoerd als koning van Salem en priester van de Allerhoogste God. Hij brengt Abram brood en wijn en spreekt daarna een zegenspreuk over Abram uit en daarna over de Allerhoogste God: 'Gezegend zij Abram door God, de Allerhoogste, schepper van hemel en aarde. Gezegend zij God, de Allerhoogste: uw vijanden leverde hij aan u uit'". Hij wordt ook  koning van de waarachtigheid, koning van de vrede genoemd. De Hebreeënbrief stelt dat met de komst van de messias een verandering van het priesterschap heeft plaatsgevonden. De messias wordt de hogepriester, de priester voor altijd, van de nieuwe priesterorde in de lijn van Melchizedek, tegelijk koning van waarachtigheid en vredeskoning. 

Met deze verandering wordt het vroegere gebod afgeschaft, geheel in lijn met Paulus die stelde dat het leven volgens de Tora onmogelijk is geworden (zie boven). Zoals staat in Hebreeën 7 vers 19: "Er wordt een machtiger hoop gewekt waardoor wij God nader komen". Hebreeën 8 vers 13: "Wie 'nieuw' zegt, heeft het eerste (verbond) verouderd verklaard. Wat oud en grijs is geworden is het verlaten dichtbij". Met een lang citaat uit Jeremia 31 wordt de parallel getoond met de situatie na de terugkeer uit de Babylonische ballingschap, zie hoofdstuk 4 over de Torarepubliek. Ook toen brak een nieuw tijdperk aan met nieuwe verhoudingen tussen de mensen en tussen hen en God. Maar het christelijke anti-judaïsme leest in de Hebreeënbrief iets heel anders: door het nieuwe verbond is het Jodendom niet meer van kracht. 

Terug naar de offercultus in de tempel. Offers werden gebracht als verzoening, om zonden op te heffen. Zonde is niet de individuele onvolmaaktheid maar de verstrikking in de misdaden van het systeem. Tora noch cultus kan die verstrikking opheffen. De messias heeft door zijn dood voorgoed volbacht wat de cultus telkens weer moest bereiken; elk jaar opnieuw moest de hogepriester de zonden van heel het volk op de 'zondebok' laden. Nu, aldus Hebreeën, heeft de messias voorgoed de zonden van Israël op zich genomen. 

Hebreeën 9 vers 11 en 12:

11 
De messias is geworden tot hogepriester van de toekomstige goederen 
door de betere en doelmatiger Tent \[der Ontmoeting]
die niet door mensenhanden is gemaakt - 
dat wil zeggen: niet van deze schepping.

12 
Hij is niet met het bloed van bokken en stierkalveren,
maar is met zijn eigen bloed 
eens en voorgoed het heilige binnengegaan 
en heeft definitieve vrijkoping bereikt.

"Beter en doelmatiger" is datgene wat beter tot het doel leidt: de definitieve opheffing van Israëls zonden. Als de messias zich offert hebben andere offers geen zin meer; het is nutteloos nog iets te willen bereiken met "bloed van bokken en stierkalveren". De Tent der Ontmoeting staat voor het (verwoeste) heiligdom in Jeruzalem. 

De Hebreeënbrief is het basisdocument voor het einde van de religie. Dit is de redenering.  Het leven van de messias is het hoogst mogelijke offer. Het hoogste is het definitieve,  verder komt geen mens en geen menselijke institutie. De dood van de messias heft alle religie op, een dood als offer voorbij alle offers. Zonder de messias zijn allen - vrijen en slaven - slaven van het systeem. De gemeente leeft in het syteem, maar is niet langer deel van het systeem. De gemeente heeft een periode van vervolgingen doorstaan, maar lijdt nog altijd aan de gevolgen, gevangenschap en diefstal. Vertrouwen is mogelijk omdat de dag \[van de grote omwenteling] nabij is. De dagelijkse ervaringen tijdens de vervolgingen waren alleen vol te houden in een messiaans vertrouwen. De waarachtige leeft uit vertrouwen, net als de *tsaddikiem* (rechtvaardigen) die ons zijn voorgegaan, van Abel en Noach tot Gideon, Barak, Simson, Samuël, David en de profeten. De strijd tegen de zonde levert nu geen vreugde op, maar  later wel  de vrucht van de vrede. Het beroemde vers 14 in Hebreeën 13, "Wij hebben hier geen blijvende staat, maar wij zoeken de komende", moet letterlijk worden genomen. Politiek gezien betekent het: het Romeinse Rijk houdt geen stand. Het einde van de religie en de zoektocht naar het grote alternatief voor de "staat hier" zijn wederkerig.

De christelijke prediking heeft hierin de troost van een hiernamaals gezien. Daarmee werd de politieke angel uit Hebreeën 13 vers 14 gehaald, in feite uit het hele messianisme: door het offer van de messias is alles gedaan, de mensen hoeven slechts het offer te herkennen (zoals Rhijnvis Feith ooit dichtte: Jezus, uw verzoenend sterven blijft het rustpunt van ons hart.) Desondanks: het streven van de brief, een leven zonder cultus en de verwachting van een volledig andere politieke orde, is de moeite van het overwegen waard.