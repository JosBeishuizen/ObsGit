# 08. Het conflict met het Hellenisme
## 8.1. De derde afdeling van de Schrift
In de traditie van het Grote Verhaal staat onderwijs centraal. Al vroeg in de geschiedenis van het Verhaal koos men ervoor om het Verhaal in de synagoge voor te lezen en uit te leggen.  De functies van priester en schriftgeleerde hoorden bij elkaar. Ezra was priester (kohen) en schriftgeleerde. Maar meestal waren de functies gescheiden. Priesters zagen toe op de uitvoering van de voorschriften, schriftgeleerden pasten de voorschriften aan aan de omstandigheden.  Hiernaast vervulden de Levieten diverse taken: wachtdiensten op het terrein van het heiligdom, liturgische diensten en in hun woonplaatsen buiten Jeruzalem onderricht aan het volk. Ook het schrijven van teksten voor grote volksfeesten en rouwdagen. De liedcultuur (Psalmen) van de Torarepubliek was volkseducatie.

We gaan ons nu richten op de derde afdeling van de Hebreeuwse bijbel (naast Tora en profeten), de boeken of geschriften. Twee delen: (a) wijsheidsrollen (Psalmen, Spreuken, Job) en feestrollen (Hooglied, Ruth, Klaagliederen, Prediker, Esther), (b) geschiedschrijving in omgekeerde volgorde, van het heden naar het verleden (Daniël, Ezra, Nehemia, 1-2 Kronieken).

## 8.2. De Psalmen
Elke psalm is een lied van het Grote Verhaal dat in Genesis begint en eindigt met de Kronieken. In iedere vervolgde en gehoonde enkeling klaagt heel Israël. Het 'ik' van de psalmen is het gehele volk, exemplarisch geconcentreerd in het verachte, vervolgde, geredde en bevrijde lid van het volk. Als je de inbedding van de Psalmen in het Grote Verhaal mist, dan mis je de betekenis van de liederen. De Psalmen willen God, de NAAM van de ordeningen, prijzen. De liederen zijn vaak verzoeken aan God om 'op te staan'. Die verzoeken betreffen een personale voorstelling van de maatschappelijke basisorde van de Tora. Ze betekenen: 'Moge deze orde zich toch handhaven, moge ze machtig genoeg blijken om stand te houden tegen vijanden'. 'Hoe lang nog, hoe lang moeten wij nog leven vooraleer de orde van het recht oftewel God hersteld wordt?'. Veel psalmen worden in het leven van David geplaatst omdat de verhalen over David een breed raamwerk bieden voor alle mogelijke situaties uit het volksleven. Ze vooronderstellen kennis van de verhalen over David. Ze gaan over de moeilijke situatie van de Toragetrouwen in het Juda van de vierde eeuw en daarna. De rechtsbuiger, misdadiger, rasja, staat tegenover de waarachtige, de tsaddiek. Het gaat steeds om waarheid, waarachtigheid. De NAAM is degene die waarachtigheid liefheeft. Waarachtigheid: het volk handelt volgens de maatschappelijke basisorde. De misdadiger schendt de rechtsorde van de Tora. De neergebogene en de behoeftige zijn het slachtoffer. Twee tegenstellingen: misdadiger - rechtvaardige, en misdadiger - behoeftige. Optimisme, zoals in Psalm 37, een loflied op de kracht van een zich tegen alles en iedereen handhavende Tora. Maar het merendeel van de psalmen getuigt van de moeilijke, uitzichtloze toestand van het volk.

Neem Psalm 14: Niksers, leeghoofden. Hier de vertaling van Gerard.

(1) Voor de koorleider; van David.

De nietsnut zegt zelfvoldaan:
'Er is geen God.'
Verdorvenheid is gemeengoed,
het is hemeltergend,
geen mens die nog het goede doet.

(2) Van hemelhoog tuurt de LEVENDE
naar de mensenkinderen beneden en kijkt:
is er één die het begrijpt,
één die zoekt naar God?

(3) Ieder gaat zijn eigen gang,
allemaal totaal verziekt.
Geen mens die nog het goede doet,
letterlijk geen één!

(4) Zien ze het dan niet?
Dat ze alleen maar onrecht doen,
dat ze mijn mensen opvreten,
alsof ze brood vreten?
En de LEVENDE? Geen denken aan!

(5) Toch: verlamd van angst
zullen ze zijn, allemaal,
want God is met integere mensen.

(6) 'Dat verdrukten steun zoeken bij elkaar,
spotten jullie daarmee?!'
De LEVENDE is hun schuilplaats.

(7) Wie brengt Israël bevrijding vanaf de Sion?
Als de LEVENDE alles anders maakt,
zal alles anders zijn voor zijn mensen;
zal Jakob juichen,
zal Israël gelukkig zijn.

De nietsnut is geen filosoof met een atheïstische wereldbeschouwing maar een mens voor wie de maatschappelijke basisorde van de Tora niet (meer) geldig is. Vers 6: Geborgen is de neergebogene bij de NAAM (Gerard: de LEVENDE), in een samenleving waar de NAAM van kracht is. Psalm 53 voegt toe: Geborgenheid kan er alleen zijn als de schender vernietigd wordt. Beide psalmen: geen vertwijfeling, maar verontwaardiging. De verzen 2 en 3 zijn heel pessimistisch. Vers 4 zegt dat de hoop op inzicht niet geheel is opgegeven. Zo zijn de psalmen steeds met zichzelf en met de Tenach als geheel in gesprek.

Eeuwenlang hebben mensen in de psalmen een bevestiging gevonden van hun vrome levensontwerpen. Hun eigen levensverhaal weerklonk in de Psalmen. Toch kan het individuele gebruik van de psalmen leiden tot de illusie dat God afzonderlijke mensen zou kunnen redden zonder de verrotting van de maatschappij de oorlog te verklaren, zonder de mensen aan te sporen deel te nemen aan die strijd. Het Grote Verhaal laten opgaan in individuele vroomheid. De psalmen losmaken uit hun maatschappelijke verantwoording, niet langer benutten als ingreep in de conflicten van hun tijd. veel psalmen legden de diepe sociale scheuren in de Judese maatschappij bloot in de hoop dat ze geheeld zouden kunnen worden. 

## 8.3. Job
Het boek Job is een doordachte compositie. Een inleidend verhaal vertelt hoe een rechtschapen man zonder schuld alles verliest wat hij heeft en uiteindelijk op de vuilnisbelt belandt. De vraag is: hoe kon dit gebeuren in een maatschappij die genormeerd was door de Tora, dus door het woord van God, oftewel door God zelf?
Na de inleiding volgen een aantal gesprekken om deze vraag te beantwoorden. Job trekt de maatschappelijke werkelijkheid in twijfel. De Tora zegt: doe deze geboden en je zult leven. Job zegt: Ik weet ten dode doe je mij keren. (...) Ik hoopte op het licht maar de duisternis kwam. De vraag is: waarom is God een ander geworden, waarom hebben wij een maatschappelijke orde die totaal anders is dan de orde die wij hadden en wilden? Al het wezenlijke is veranderd: leven in dood, goed in kwaad, licht in duisternis, en inderdaad God, de maatschappelijke basisorde, is veranderd. Elke maatschappelijke basisorde vereist onvoorwaardelijke gehoorzaamheid van allen die deelnemen aan de samenleving. Als deze op grotere schaal wordt geweigerd, dan is op den duur een radicale revolutie of een burgeroorlog onvermijdelijk. Religie is de erkenning van een god die onvoorwaardelijke gehoorzaamheid eist. Het staat op elk dollarbiljet: In God We Trust. In de Oudheid waren de goden personen. In de Bijbel is God geen persoon (geen beelden maken), enkel stem. Dat de Psalmen hem aanroepen gebeurt vanwege de armoede van de taal en de nieuwheid van het onderwerp (Lucretius). MAAR: God en de feitelijke basisorde kunnen ook tegenover elkaar komen te staan. De samenleving raakt verdeeld in tegenover elkaar staande kampen. Dat is wat er gebeurd in de dialogen in het boek Job. 'God' is niet meer 'God'. Dat is het thema van het boek Job. 
Naast God en Job is er een derde figuur, Satan. Satan is een functionaris van God. Hij daagt God uit die op de provocatie ingaat. God noemt Job mijn dienstknecht. Job staat voor heel Israël. Het boek Job gaat over de essentie van Israël, de essentie van zijn basisorde, zijn 'God'. Voor Job is de maatschappelijke orde van de Tora de maat aller dingen en hij ziet dat die orde niet meer geldig is - en vermoedelijk nooit meer geldig zal zijn. In de gesprekken in het boek is niet de Tora omstreden, maar de duiding van het heden. De vrienden van Job en de jonge theoloog Elihoe geloven dat in de grond van de zaak de orde intact is en ongetwijfeld weer terrein zal winnen. Job meent dat herstel niet meer mogelijk is. Juist dat maakt het lijden van Job ondraaglijk. In het boek Spreuken is in wezen hier alles in orde, de God van de Tora is en blijft de God. Job ontkent dat: de volstrekte wanorde heerst. Job 42:5v:

Met oren om te horen heb ik naar jou gehoord,
maar nu heb ik jou met mijn ogen gezien.
Daarom smijt ik het weg, ben het zat,
hier in stof en as.

Dit is geen berouwvolle knieval, alsof hij, Job, nu toch ongelijk zou hebben gehad. Eigenlijk zegt hij: met de Tora is het afgelopen, maar verwacht niet van mij dat ik dat goed vind, dat niet! 

(N.B. de Naardense Bijbel heeft:

Van horen zeggen had ik van u gehoord,-
maar nu
heeft mijn oog u aanschouwd.
Daarom herroep ik en heb ik berouw,-
hier op stof en as!

Dat lijkt toch meer op berouw.

Denk ook aan het Lied van Job van Huub Oosterhuis

Ga ik slapen, dan denk ik: Wanneer wordt het dag?
Als ik opsta, denk ik: Wordt het ooit avond?
Dan wordt het avond, nacht,
en eindeloos duurt het.

Ga ik denken, dan vind ik geen rede, geen recht.
Als ik woorden raadpleeg, hoor ik geen waarheid.
Dan keer ik in mijzelf 
en vloek mijn geboorte.

Komen vrienden mij troosten met woorden als ‘god':
god-rechtvaardig, de eeuwige, god-onbegrijpelijk,
god die geeft en neemt,
die doet naar believen.

Die het kwade straft, het goede beloont?
Onschuldigen grijpt, de misdaad laat lopen?
Nee, die niet, die werd
door mensen verzonnen.

Komen ze aan met een andere god:
niet die der machtigen en der wijzen,
maar de god van Abraham,
onze verbondsgod.

Die zich heeft verbonden om wat te doen?
Zich hult in zwijgen als mensen sterven?
Die niet kwam, laatst,
toen wij werden vernietigd?

Ga ik slapen, dan denk ik: Wanneer wordt het dag?
Als ik opsta, denk ik: Wordt het ooit avond?
Dan wordt het avond, nacht,
en eindeloos duurt het.)

De epiloog van het boek, waar de NAAM weer opduikt, bezweert welhaast nu toch de grote maatschappelijke ommekeer, maar is niet bij machte een concrete politieke strategie te zien die tot deze ommekeer zou kunnen leiden. De tweede rede van God (Job 40-41) laat zien hoe Juda en zijn samenleving wordt vermorzeld door de twee monsters, de hellenistische rijken in het zuiden en in het noorden. Het boek Job is een monument van politieke desillusie. 

Een serie psalmen vertoont ideologische verwantschap met Job, met name psalm 10 en psalm 74. Ook hier toorn, woede en haat over het verval van de samenleving. In de Psalmen niet bedachtzaam theoretich maar 'existentieel', in zijn gevolgen voor concrete mensen in hun existentie. Het 'ik' in de psalmen staat voor 'Israël'. Eeuwenlang gebruik van de psalmen in de liturgie van de christenen heeft ertoe geleid dat men de explosief-politieke kracht ervan niet meer kon horen. Het gaat om neergebogen mensen die nauwelijks nog kansen zien om het tij van hun noodlot te keren. Psalm 10: Sta op, JHWH, God, hef je hand, vergeet de neergebogenen niet. Maar 'God' is verheven, ver weg. Het hellenisme (globalisering van de economie) heeft de autonomie en daarmee de gelijkheid vernietigd. Alles waar de Tora voor staat wordt met voeten getreden. Job stelt vast dat de Tora geen richtsnoer meer is voor de samenleving. Dat is het nieuwe normaal. Job is tegelijk neergebogene en waarachtige, tsaddiek. Dit zelfbewustzijn kan door niemand worden aangetast, ook niet door God. In het nieuwe normaal valt de waarachtige en onomkoopbare slechts hoon ten deel. Dit maatschappelijk verval wordt nergens zo principied beschreven als in Psalm 10. Maar anders dan het boek Job slaat Psalm 10 aan het eind toch om in hoop. Het is de hoop van de opstand der Makkabeeën. Het nawoord bij Job is ook een stukje hoop: God zal omkeren - opdat hij weer de NAAM is.
## 8.4. De 'moeilijke teksten' Job en Qohelet in de Tenach
### 8.4.1. Elihoe
De hoofdstukken 32-37 van het boek Job met de bijdrage van Elihoe zijn een vernietigende kritiek op de voorafgaande hoofdstukken. Iets dergelijks komt in de Tenach (de Hebreeuwse Bijbel, het oude Testament) vaker voor. Elihoe vindt dat de eerdere gesprekspartners van Job zijn  probleem niet oplossen. Zij stellen dat Jobs ellende wijst op eigen schuld. Job heeft zich nergens schuldig aan gemaakt, maar dat geeft hem nog niet het recht om God te berispen. De god van Elihoe leeft in een verhevenheid waar mensen geen vat op hebben. De mensen moeten het probleem van onverdiende ellende onderling oplossen. Dit lijkt een 'moderne' opvatting te zijn. Elihoe is een Griek: de maatschappelijke orde op zich ('God') 'is stellig geen misdadiger, zij verdraait het recht niet' (Job 34:12). Binnen de eeuwige en onveranderlijke orde kunnen en moeten de mensen proberen met elkaar overweg te kunnen, maar de orde zelf is boven alle kritiek verheven. De dingen, 'God', zijn nu eenmaal zoals ze zijn. Job 38-39 toont een schepping zonder hart en ziel, zonder zijn en verstand, zonder mensheid. Deze God is de God van de hellenistische filosofen. Deze wereldorde is principieel 'eeuwig' en derhalve onveranderlijk. Job will en rechtsorde waarin het recht van de neergebogenen geldt een waar het niet geldt nie het tegen de heersende orde in worden gerealiseerd. Pas in Job 42:7-17 breekt de hoop weer door dat de wereldorde, 'God', veranderlijk is, dat hij/zij kan een wil omkeren - en moet. Gern happy end, wel een goed slot. 
### 8.4.2. Qohelet (Prediker)
Qohelet ziet dat de rampzalige geschiedenis van Israël eindigt in de door het hellenisme gevormde maatschappij waarin de Tora geen kans meer heeft. Vooruitgang is verwoesting. Een alternatief ziet Qohelet niet. In zo'n maatschappij geldt het carpe diem (pluk de dag), geniet van de korte momenten van vreugde, en vluchtig leven dat morgen al kan zijn afgelopen. Grootse plannen, heldenmoed, dat alles loont niet meer. Na dit leven, of het nu goed of kwaad is, komt niets meer. 

Dit herinnert aan L'homme revolté van Albert Camus (2010, p310): "Op dit tijdstip, waarop elk van ons de boog moet spannen om opnieuw te tonen wat hij waard is, om in en tegen de geschiedenis in te veroveren wat hij al bezit, de magere oogst van zijn velden, de korte liefde voor deze aarde, op het tijdstip waarop kortom een mens wordt geboren, moeten we het tijdperk [van de revolutie] en zijn jeugdige razernij laten voor wat het is. (...)"

In Qohelet waait de zachte wind van een grote melancholie: 'Gelatenheid helpt grote fouten vermijden'. Het leven is vluchtig geworden, gaat snel voorbij, niets blijft, ook de verhalen van de grote mensen niet. Daarom: laat het goed zijn.

Voor Qohelet bestaat de wereld van de neergebogenen niet. Voor Elihoe is de wereld voor eeuwig in orde, voor Qohelet is de wereld van de Tora vergaan. 
## 8.5. Het verzet van een conservatief: Jesjoe'a ben Sira
Het maatschappelijk visioen van autonomie en gelijkheid is de inhoud van het Grote Verhaal. Maar de maatschappij van Juda en Jeruzalem bestond bepaald niet uit vrijen en gelijken. Zie de Wijsheid van Ben Sira, laatste jaren 3e eeuw - eerste jaren 2e eeuw: 

"De wijsheid van de Schriftgeleerde is een zaak van voldoende vrije tijd, wie minder te doen heeft wordt wijs." "(Ambachtslieden) vertrouwen op hun handen en ieder van hen is wijs in zijn werk. Zonder hen blijft de stad onbewoond ... Van vorming en oordeel is bij hen geen sprake en spreuken zul je niet van hen horen. Maar aan de schepping van de wereld dragen zij bij, hun gebed bestaat in de uitoefening van hun ambacht." 

Ben Sira acht ambachtslieden hoog maar wijsheid en handenarbeid sluiten elkaar uit. Geestelijke wijsheid, de wijsheid die nodig is om de gemeenschap te besturen, heeft een strict elitaire structuur. Dat lijkt door een door Grieks (= hellenistisch) te zijn. Het hoogachten van handwerk is Joods, maar de opvatting, dat vrijstelling van lichamelijk werk en voorwaarde voor het leven van een wijze is, heeft een Griekse oorsprong. Ben Sira keurt bedelaars af maar prijst zijn eigen klasse. Maar hij waarschuwt wel voor de macht van de rijken. "Maak geen ruzie met een rijke, dat hij je niet zijn overwicht laat voelen." Ben Sira prijst de Tora, behoort tot de traditionalistische fractie binnen de elite. Zijn sympathie ligt bij de armen, over de rijken is hij verontwaardigd. Hij beschrijft de maatschappij gewoon zoals ze is, volgens rechtgeaarde Griekse ethiek pleit hij voor matiging, en werk uit eigenbelang. Slaven moet je goed behandelen, dat is in je eigen belang. Dat lijkt niet op de slavenwetten uit de Tora. Ben Sira trekt de heersende verhoudingen niet in twijfel. Hij neemt ze voor gegeven aan en vraagt zich af hoe je onder die omstandigheden toch kunt leven in ontzag voor de NAAM. Dat lukt alleen in het persoonlijke leven, van het openbare leven kan men zich beter afzijdig houden. 

Hij wijst de hellenisering van Jeruzalem af. Hij pleit ervoor de omgang met niet-Joodse inwoners te mijden. Bij Ben Sira is het Grote Verhaal leidraad geworden voor een onberispelijk persoonlijk leven. Door zijn onderwijzingen waait de geest van het private, burgerlijke. Nee, hier geen spoor van politiek laat staan gewapend verzet tegen het hellenisme. Hij ziet niet hoe hellenistisch zijn eigen levenswijze en visie op de samenleving is. 

Na het uitbreken van de burgeroorlog aan het begin van de tweede eeuw voor Christus lijkt de wijsheid van Israël door de onlusten totaal te worden overrompeld. 
## 8.6. Apocalyptiek
Al vóór Ben Sira schreven auteurs over het naderend onweer dat de oud-Judese samenleving zou vernietigen. In moeilijk vatbare visioenen, de vroeg-Joodse apocalyptiek. Apo-calyptiek is ontdekking, ontsluiering. Over het aardse leven is een sluier geworpen en met hemelse techniek of hulp proberen de apocalyptische schrijvers de sluier weer te trekken, opdat de lezers zien wat er werkelijk aan de hand is. Achter alle chaos schuilt een geheim plan. Dat lijkt op Plato met zijn opvatting dat alles wat we ook ons heen zien en afspiegeling is van de wereld van de zuivere ideeën. De stoel waarop ik zit verwijst naar het ideale begrip of idee van de Stoel. Dat geldt voor alle stoelen die we waarnemen. Ze zijn allemaal een afspiegeling van die ene ideale Stoel. Net als Plato splijten de apocalyptische schrijvers de werkelijkheid: hier het chaotische, ondoorgrondelijke, dat het geheime plan. Maar inzicht in dat geheime plan leidt niet tot verandering van de werkelijkheid. Op de vraag: wat te doen? luidt het antwoord: bidden en volharden. Afzien van de politiek dus. Een tijdelijke terugtocht uit de reële politiek omdat dit onder de heersende omstandigheden het enig mogelijke politieke antwoord lijkt. We zien dat bij Bijbelse auteurs als Daniël en in het Nieuwe Testament Paulus. 

Toch is er nog één poging gedaan om de autonomie te herstellen: de opstand van de Makkabeeën van 142 tot 63 voor Christus. 