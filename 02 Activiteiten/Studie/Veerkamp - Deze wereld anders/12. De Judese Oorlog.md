# 12. De Judese Oorlog
## 12.1.  De voorgeschiedenis van de Judese oorlog
![[Palestina 1e eeuw.jpg]]

Zie boven de landstreken die samen het vazallenvorstendom van Herodes vormden. Herodes de Grote stierf in 4 vC. De streken werden verdeeld onderd zijn drie zoons Archelaos, Antipas en Philippos (zie boven). De Judese Oorlog was een burgeroorlog. Het gaat niet om een politiek conflict tussen Rome en de Judese bevolking, geen "nationale bevrijdingsoorlog", maar om een conflict tussen de diverse lagen en klassen binnen de Judese bevolking. Er waren priesterlijke en niet-priesterlijke elites. De priesterlijke elites bestonden uit een paar grote families en hun cliënten. Het lukte Archelaos  niet om de vrede  tussen beide elites fracties te bewaren.  Archelaos  werd door  Rome verbannen naar Gallië. Het leger had geen inkomsten meer,  de soldaten begonnen te plunderen. Diverse leiders stonden op, voerden een guerillaoorlog en verdwenen weer. Een zeer instabiele situatie.  Een zekere Judas de Galileeër begint in 6 nC, het jaar van de volkstelling (en dus volgens Lucas de geboorte van Jezus), een opstand. Volgens de Romeinse geschiedschrijver Flavius Josephus (naast de evangeliën onze voornaamste bron over deze  periode) riep Judas op om geen belasting te betalen en stichtte hij een eigen sekte. Zijn zoons zetten de opstand voort.  Twee werden geëxecuteerd, een derde wist de vesting Massada met een grote wapenvoorraad te veroveren. Ook zijn opstand mislukte, hij werd omgebracht. Een kleinzoon van Judas wist na deze moord te vluchten naar Massada  waar hij het tot 73 volhield. Na een lange belegering (de Romeinen moesten katapulten uit Rome laten overkomen om het verzet te breken) pleegden de opstandelingen zelfmoord.  Het lijkt erop  dat onze evangelieschrijvers, ondanks verhulde bewondering, het zinloze van de militaire opstand tegen Rome  wilden onderstrepen, en hun evangeliën over Jezus van Nazaret in Galilea opschreven als een tegenverhaal tegen de Galilese messiassen uit het huis van Judas de Galileeër. Uiteindelijk  werd ook Jezus samen met twee guerillastrijders terechtgesteld onder Pontius Pilatus. Dat is zo ongeveer alles wat wij met zekerheid over Jezus weten. Na zijn dood bleef een deel van zijn volgelingen in Jeruzalem. De leiders van de Messiaanse gemeente sympathiseerden misschien met het militante verzet. De evangelisten geven geen gunstig beeld van de leiders van de messiaanse gemeente, de apostelen. Het herhaalse verwijt dat de apostelen te weinig vertrouwen hadden in Jezus wijst op de sympathie de volgelingen van Jdas de Galileeër, en liever op het zwaard vertrouwden, dus op een miltante messiaanse strategie.
## 12.2. Maatschappelijke structuren
De economie draaide op de landbouw. Daarom bepaalde het grondbezit de maatschappelijke verhoudingen. Judea kende nog kleine boeren met eigen grondbezit, in Galilea overheerste het grootgrondbezit. Het land werd bewerkt door pachters, onder toezicht van een rentmeester. De pacht bedroeg een percentage van de oogst. Naast pachters waren er dagloners die bij behoefte konden worden ingezet. Veel armen, daaronder ook artsen, ezeldrijvers, lastdragers, fluitspelers en prostituees. Onder de guerillastrijders bevonden zich ook dieven en struikrovers. Armoede en verpaupering als oorzaken van sociale stress, leidend tot criminaliteit en opstand. Jezus van Nazaret roept hen op om zich bij hem aan te sluiten, omdat hij zelf een vernederde was, zonder aanzien. Bewustwording was nodig om in opstand te komen. Religie helpt daarbij, als katalysator, al kan het ook versluieren.  De familie van Judas de Galileeër zag de Tora-orde als oorsprong en doel van het maatschappelijk verzet. De oorspronkelijke orde dus. De heersende orde is de afwijking - de eigenlijke betekenis van zonde - van de oorspronkelijke orde. De Jeruzalemse priesters daarentegen, die hun loyaliteit tegenover Rome opgaven en daarmee de eigenlijke oorlog inluidden, streden voor hun particuliere belangen die de laatste Romeinse procurators of landvoogden (Pontius Pilatus was één van hen, van 26 tot 36 nC) hadden geschonden. Ook anderen dachten vooral aan hun eigenbelang, slechts weinigen hadden oog voor de maatschappelijke orde, het geheel, "God". De oorlog zelf was niet een heroïsche strijd van het volk tegen Rome maar een burgeroorlog tegen degenen die Rome niet wilden schofferen, en een oorlog tussen de militate fracties in het belegerde Jeruzalem.  Het hoofdfront was vergeten en de Romeinen konden uiteindelijk eenvoudig de zege opstrijken. 

Het hoofdfront loopt tussen de uitbuiters en degenen die uitgebuit worden. De uitbuiters, dat zijn de grootgrondbeztters, de priesterelite in Jeruzalem (voor zover ze grondbezit hadden) en de koninklijke families van de Herodes-clan (zie boven). De priesterelite en de koninklijke families leefden van belastingen die de producerende bevolking afdroeg. Samen vormen deze groepen uitbuiters de autochtone uitbuiterslaag. Daarnaast bestond de allochtone uitbuiterslaag, de Romeinen met hun uitgebreide belastingsysteem. Sommige belastingen, zoals tolheffing en wegenbelasting,  werden tegen vooruitbetaling verpacht aan privépersonen die ze dan zelf  moesten innen, de gehate tollenaars. De Romeinen hadden de lokale elite nodig om het land te kunnen besturen. Maar door excessen onder de Romeinse procurators stortte dit model ineen. De lokale elites achtten zich niet langer gebonden aan hun verplichtingen en oorlog werd onvermijdelijk. 

De producerende segmenten van de bevolking, overwegend vrije en onvrije boeren, moesten de lasten opbrengen. Daarnaast moesten de handwerkers in de steden hun aandeel leveren. De sociale differentiatie tussen en binnen de ambachten was groot. Er waren rijke ambachten, zoals de smeden die belangrijk waren voor de oorlogvoering. Deze handwerkers waren traditionalistisch ingesteld en dus tegen Rome gekant. Ze neigden naar de partij van de Farizeeën. Ze vormden een geaccepteerde en officiële oppositie en stonden sceptisch of zelfs afkeurend tegenover de opstand. In de oorlog speelden ze geen rol. Ook de allerarmsten boden weinig verweer en dachten niet aan verzet. Ze sloten zich pas later bij het gewapende verzet aan.

Van 44 tot 48 werd het land door een gruwelijke hongersnood geteisterd. Onder procurator Cuspius Fadus (44- 46) trok een zekere Theudas met een paar duizend aanhangers naar de Jordaan, waar hij - zoals ooit Jozua - het volk met droge voeten door de rivier wilde leiden. De mensen waren ongewapend. Fadus stuurde een troep bewapende ruiters op hen af. De meeste mensen werden gedood, Theudas zelf werd onthoofd, en zijn hoofd werd als afschrikwekkend voorbeeld naar Jeruzalem gestuurd. Het voorval illustreert de volstrekte radeloosheid van de mensen. 

Onder procurator Felix (52 - 60) kregen de onlusten trekken vn een open guerillaoorlog. Hiermee kwam ook een einde aan de vreedzame cohabitatie tussen Joden en Grieken in de nieuwe steden. In Caesarea vond een groot bloedbad onder de Judeeërs plaats, net als eerder in het jaar 38 in Alexandrië. De Grieken plunderden hun huizen. De volgende procuratoren wijdden zich aan leegplundering van het land. Procurator Gessius Florus (64 - 66) stal zeventien zilvertalenten (nagenoeg een halve ton zilver) uit de tempel in Jeruzalem.
## 12.3. De oorlog en de gevolgen
De tempelroof door Florus en de daarop volgende onlusten haden ingrijpende acties tot gevolg. Elazar, de zoon van de hogepriester, draagt de priesters op om niet langer offers voor Rome en voor de keizer te brengen.  Daarmee werd het Romeinse gezag over volk en land niet langer erkend. Flavius Josephus: Deze daad werd de aanleiding voor de oorlog met de Romeinen. 

Er ontstaat een burgeroorlog. Eerst tussen verschillende priestergroepen. Het paleis van de hogepriester, het paleis van de Herodiaanse koning en het centrale belastingarchief worden als zenuwcentrum van de stad in de as gelegd. De burgeroorlog wordt een strijd van de uitbuiters tegen uitgebuitenen, een sociale revolutie. Er ontstaat een strijd tussen Elazar (familie van de hogepriesters) en Menachem, de zoon van Judas de Galileeër. Elazar wint en laat een Romeins garnizoen afslachten. De opstand was nu in handen van de rebelse elites die de oorlog tegen Rome gingen organiseren. Maar de Galilese steden wilden niet mee gaan doen in de opstand. In de herfst van 67 wonnen de Romeinen de strijd in Galilea. Een paar honderd man wisten onder leiding van Johannes van Gischala naar Jeruzalem te ontkomen. Hij haalde nog meer gewapende krachten uit Idumea naar de stad en wist de priesterelites totaal uit te schakelen. 

De Romeinen hadden intussen iets anders aan hun hoofd. In mei 68 had Nero zelfmoord gepleegd.  Drie legerleiders streden om zijn plek. Vespasianus verliet Judea, gaf het commando aan zijn zoon Titus en troefde de andere troonpretendenten af. Nadat Vespasianus keizer was geworden konden de Romeinen weer orde op zaken stellen en de Judese Oorlog beëindigen. Titus had nu het commando en vlak voor het Pesachfeest in het jaar 70 werd Jeruzalem belegerd. Volgens de legende wist de leider van de Farizeeën en de grondlegger van het rabbijnse Jodendom, Jochanan ben Zakkai, de stad uit te vluchten. Na vier maanden belegering namen de Romeinen de stad in. Degenen die konden werken werden gevangen genomen, de overigen werden gedood. De sterksten werden samen met de aanvoerders van de opstand naar Rome weggevoerd om daar in de triomfmars van Titus aan het Romeinse volk te worden vertoond. Volgens de overlevering zou Jochanan ben Zakkai met Vespasianus hebben gesproken over de oprichting van een school voor de Torastudie in Javne, een plaats 30 km ten zuiden van het huidige Tel Aviv. 

Volgens Flavius Josephus kwamen bij de belegering van Jeruzalem 1,1 miljoen mensen om het leven. Dat getal is zeker overdreven. Maar minsten een vijfde van de hele bevolking kwam wel om. De verzetsleiders hadden het volk in de ellende gestort. De opvolgers van de Farizeeën, de rabbijnen en hun leerlingen, velden een hard oordeel over de verzetsleiders, en met hen over de tweede generatie leerlingen van Jezus van Nazaret.
## 12.4. De tweede Judese Oorlog
Er kwam nog een tweede Judese opstand tegen Rome. Van 132 tot 135 vocht het volk onder leiding va Simon bar Kosiba, ook wel  Bar Kochba genoemd, met steun van de voorname rabbi Aqiva. Dit lijkt geen burgeroorlog te zijn geweest. In 130 bezocht keizer Hadrianus Palestina en de plaats waar de Jeruzalemse tempel had gestaan. Hadrianus besloot Jeruzalem als hellenistische stad te herbouwen en verbood de besnijdenis. 

Na de eerste Judese Oorlog was de autochtone uitbuiterslaag zo goed als verdwenen. Na de vernietiging van de stad door Titus  horen we niets meer van de Jeruzalemse priesters. De boeren werden pachters van de inmiddels Romeins geworden grond. Feitelijk was de  situatie van het volk  in het kernland Judea na de eerste oorlog slechter dan ervoor. De objectieve maatschappelijke redenen voor een opstand tegen Rome bestonden dus nog steeds. 

De tweede Judese Oorlog verraste de Romeinen volkomen. Rabbi Aqiva zag Bar Kochba als de ster die in Israël  rijst en alle vijanden zal overwinnen, de gezalfde koning en zoon van David. Drie jaar hield Bar Kochba stand in Jeruzalem, overigens zonder terreur. Maar ook deze oorlog eindigde met een catastrofe voor het volk. De Schriftgeleerden en de Farizeeën hebben in Javne zoiets gelegd als een grondslag voor een latere Joodse gemeenschap. Hun concept, *in* het Romeinse Rijk en niet *tegen* het rijk een gebied behouden waar een leven volgens de Tora mogelijk is, bracht het Jodendom voort. Daarmee vervulden ze de opdracht tot afzondering van de volkeren, de overlevingsstrategie sinds Ezra en Nehemia. Maar de oorlog van 132 tot 135 had het samenleven tussen Joden en niet-Joden nog moeilijker gemaakt. Uitgerekend de opvolger van Hadrianus, Antoninus Pius (138 tot 161) liet een reorganisatie toe van het Joodse leven  in Galilea: het werd een min of meer autonoom gebied. 
## 12.5. De ondergang van het Alexandrijnse Jodendom
De herkomst van de Judese gemeenschap in Alexandrië (havenstad in Egypte aan de noordwestpunt van de Nijldelta, gesticht door Alexander de Grote) is omstreden. Waarschijnlijk zijn de Joden in de vroege periode van het Ptolemeïsche Rijk (300 vC) naar Alexandrië gekomen. Ze kregen het recht om hun zaken onder hun eigen jurisdictie te regelen. Zoals elke hellenistische stad kende Alexandrië een Macedonisch-Griekse bovenlaag. Daarnaast was er een flinke Judese minderheid. Aan het eind van de derde eeuw vC (221 - 204) moet er een grote Jodenvervolging zijn geweest. De anti-hellenistische stemming nam toe wat het samenleven van de verschillende volksgroepen niet makkelijker maakte. De Romeinen breidden hun invloed in het oostelijk Middellandse-Zee-gebied uit. Judas Makkabeüs (zie 9.1. De opstand van de Makkabeeën) sloot een bondgenootschap met Rome. In het jaar 47 marcheerde Julius Caesar door Zuid-Syrië naar Egypte, met actieve steun van Judea. Egypte werd geannexeerd door keizer Augustus, de opvolger van Julius Caesar. Hij werd daarmee ook heerser over de Judese gemeenschap in Alexandrië. De Grieks-Macedonische bovenlaag raakte haar privileges kwijt. Dit moet de verhouding tussen de Grieken en de Judeeërs in Alexandrië hebben verslechterd. 

In het jaar 19 nC bezocht Germanicus, de opvolger van keizer Tiberius, Alexandrië. In Egypte heerste hongersnood en de bevolking demonstreerde tegen de slechte voedselvoorziening. Germanicus liet graan uitdelen uit de graanschuren dat voor export naar Rome bedoeld was.  Alleen de Judese minderheid ontving niets: de Judeeërs zouden geen burgers van Alexandrië zijn. Kennelijk wilde Germanicus de Griekse inwoners van Alexandrië paaien ten koste van de Judese minderheid. In 38 nC ontlaadde zich de haat van de Grieken tegen de Judeeërs.  De Grieken trokken de stadswijk Delta binnen waar het grootste deel van de Judeeërs woonde, en eisten dat er Griekse afgodsbeelden werden neergezet. De Judeeërs verzetten zich. De Romeinse prefect verklaarde alle Judeeërs tot vreemdelingen. De Grieken zagen dit als een vrijbrief om de Judeeërs te verdrijven. Ze plunderden huizen en werkplaatsen, vermoordden en verbrandden iedere Judeeër die ze te pakken konden krijgen. Er waren duizenden slachtoffers. Keizer Claudius werd erbij gehaald. Hij beschikte dat de Judeeërs alleen met elkaar mochten omgaan en niet in Griekse theaters en sportplaatsen mochten komen. Verder verbood hij dat Judeeërs uit Syrië en Palestina naar Alexandrië zouden verhuizen. 

In het jaar 60 nC ontstond opnieuw een conflict tussen Grieken en Judeeërs. Twee Romeinse legioenen bestormden de Joodse wijk waarbij volgens Flavius Josephus 50.000 slachtoffers vielen. Veertig jaar later ontstond in Cyrene (Oost-Lybië) een oorlog die het goed georganiseerde en invloedrijke Jodendom in heel Noordoost-Afrika en op Cyprus zou vernietigen. Vanuit een toestand van armoede en uitzichtloosheid ontstond een opstand van de Judeeërs in Cyrene. Delen van de Judese gemeenschap in Egypte en op Cyprus sloten zich aan bij de opstand. Het staat buiten kijf dat de oorlog van beide kanten extreem wreed werd gevoerd. Omdat ook de Judese bevolking in Mesopotamië in opstand kwam en samen met de Parten het hele Oosten op de Romeinen dreigde te veroveren, stond het Romeinse wereldgezag zelf  op het spel. Trajanus moest twee legioenen inzetten om de situatie in Noord-Afrika onder controle te krijgen. In het jaar 117 versloegen de Romeinen de gewapende afdelingen van de Judeeërs in Egypte en Cyrene, verwoestten de Judese wijk in Alexandrië en alle synagogen in de stad. Op Cyprus werden alle Judeeërs omgebracht en er mochten geen Judeeërs meer komen. Waarschijnlijk heeft een deel van de Judeeërs de slachtingen in Egypte en Cyrene overleefd, maar ze mochten niet meer de rol spelen die ze vroeger hadden gespeeld, als ideologisch centrum van het diaspora-Jodendom. 

De geschiedenis van Israël in het land en in de diaspora tussen 200 vC en 100 nC was een geschiedenis van verschrikkelijke catastrofen. Onze messiaanse teksten weerspiegelen die catastrofes. De vier evangeliën, die we nu zullen bespreken, reflecteren de eerste Judese Oorlog.