# Het Johannes-project -- Dick Boer
Het thema is het afscheid van de messias. Bedoeld wordt door de messias.

"Mij is eraan gelegen dat het Johannes-evangelie niet langer als christelijke tekst gelezen wordt, niet als een tekst die het privébezit van de westelijke cultuur en een westerse kerk is. (Übersetzung, 7)"

Daarvoor gebruikt hij de methode van de vervreemding: Niet de gebruikelijke spelling van de namen maar de Aramese of Hebreeuwse.

De proloog wordt vaak gebruikt als grondslag van de leer van de triniteit, de drie-eenheid Vader-Zoon-Heilige Geest. Maar de 'zoon' is in de eerste plaats Israël en Jezus Christus is 'slechts' een zoon van Israël. Johannes schrijft voor Israël, niet voor ons als christenen. 

Het woord wordt vlees verwijst naar de menswording van Jezus als *Jood*. 

"een heel bepaalde Jood die in de concrete politieke conflicten van zijn volk een heel bepaalde positie ingenomen heeft, een positie die hem in een dodelijke tegenstelling bracht tot de elites van zijn volk en Rome als bezettingsmacht. (21)"

Israëlitisch lezen betekent politiek lezen. 

Ander voorbeeld: "Niemand heeft ooit God gezien" betekent dat Godservaring totaal niet geoorloofd is. Daarmee maak je de maatschappelijke orde persoonlijk en absoluut. Personencultus, dat deed Stalin ook. Ook de messias heeft God niet gezien.

'Israëlitisch' gaat de weg van boven naar beneden, De kerk wil steeds de weg van beneden naar boven gaan. 

Is het Johannes evangelie anti-Joods of antisemitisch? Een 'boodschap van afgrenzing, vrees, angst, en van haat'? (Brumlik). Veerkamp is het daarmee eens: deze tekst is te zeer vervlochten in de anti-Joodse geschiedenis van de kerk om er nog uit te kunnen preken - alsof er niets gebeurd is. 

Maar de tekst gaat feitelijk over een conflict tussen de leiders van het Joodse volk en de gemeente van Johannes, met op de achtergrond de echte vijand: Rome. De Farizeeërs zijn opgehouden de strijd tegen Rome compromisloos te voeren. En dan zijn er nog de Joden die wel geloven dat Jezus de messias is, maar hem niet kunnen volgen op zijn weg de diepte in. Deze Joden, die afwijken, kunnen niet fel genoeg bestreden worden. Veerkamp vergelijkt deze strijd met de manier waarop de communisten en de socialisten elkaar de tent uit vochten. Bij deze sectarische strijd past een zekere scepsis. De scepsis van de ongelovige Thomas die toch solidair bleef. 

In Johannes 8:44 noemt Jezus de Joden de kinderen van de duivel. Maar de satan is hier de wereldorde, Rome. Kind van de satan wordt het Joodse establishment als zij Pilatus verzekeren: "Wij hebben geen koning buiten de Keizer". 

Het thema van Johannes zelf is de les van het kruis. De messias gaat weg. Geen menselijke politiek kan ooit messiaans zijn, geen menselijke politiek kan de problemen van de mensheid definitief oplossen. Met een verwijzing naar de Russische revolutie. Het kruis  is het einde van alle politieke illusies. Aan het kruis wordt de wereldorde eens en voor altijd in het ongelijk gesteld. Messiaanse politiek betekent dat in alle politiek iets van de messias te voorschijn moet komen: de agapè, de onderlinge solidariteit. In onderscheid met de andere evangeliën waar de messias komt, verkondigt Johannes de messias 'tot hij komt'. Voor wie deze afwezige messias volgt, betekent dat: 'niets dan volhouden, uithouden,  vasthouden'. Meer zit er niet in.
### Contra Paulus
Johannes schrijft na het jaar 70. De catastrofe maakt volgens Johannes ook een einde aan het project van Paulus: een gemeente van Joden en gojim als voorbode van een nieuwe wereldorde. Johannes stelt: De Tora is en blijft de weg. Met de heersende wereldorde een compromis sluiten is verraad. Na 70, maar ook na 1989, na de Wende.

Wat betekent dat praktisch? Blijf solidair met elkaar, laat je niet door de wereldorde en slechte compromissen op een dwaalspoor brengen. De centrale impuls blijft de ouverzoenlijke afwijzing van de orde van de mensenmoordenaar. Hier dreigt fanatisme. Maar de rede kan de woede beteugelen en slagkracht verlenen. De liturgie houdt de hoop op het absolute alternatief levend. In het verzet van deze minderheid slaat het hart van de messias.
### Een epiloog
Johannes 21, het verhaal van de wonderbare visvangst, is later toegevoegd. Jezus draagt Petrus op om de schapen te hoeden. De gemeente van Johannes onderwerpt zich aan de leiding van Petrus. Maar Johannes blijft een luis in de pels van de kerk. Het Grote Verhaal is altijd machtiger dan alle kerkelijke disciplinering.