# 07. Juda in de Hellenistische tijd
## 7.1. Tribuut, handelskapitaal en de privatisering van staatsfinanciën
De interregionale handel leidde tot een andere verdeling van de rijkdom. Aristoteles: handel omwille van het geld is laakbaar, geld verdienen met geld is woeker. Pottenbakkers verdienen geld door amphora's te laten maken door arbeiders die minder betaald krijgen dan de pottenbakker verdient met de verkoop van de vaas. Handelaren die vazen kopen en voor meer geld verkopen verdienen ook. In de landbouw gaat het op dezelfde manier. Uitbuiting. Ook door grootgrondbezitters die hun land verpachtten. De sociaaleconomische wetgeving van Leviticus 25 ging uit van een vrije boerenstand en belemmerde de tendens tot opstapeling van grondbezit. Maar: de kleine boer moet meer produceren dan hij zelf nodig heeft. Een deel van de opbrengst moet hij direct afstaan aan de koning, een deel moet hij verkopen om belasting te kunnen betalen, ook aan de koning en aan het heiligdom. Hij moet dus voor geld werken, en dus voor de markt.

Handelswinst heeft als basis de meeropbrengst in de landbouw. (Toen net als nu.) Boeren konden alleen overleven door hun bedrijf te vergroten. Dat kon alleen door andere boeren weg te drukken die op een andere manier aan de kost moesten zien te komen: pacht, dienstverlening in de stad, bedelen, criminaliteit.

In de stedelijke samenleving ging het anders toe. Er waren handelssteden, parasitaire steden, die leefden van de opbrengst van het omringende land zonder het land in ruil daarvoor eigen producten te leveren, en steden van landbewerkers die leefden van grondbezit en zelf of met slaven aan de exploitatie meewerkten. Jeruzalem werd in de loop van de derde eeuw een parasitaire stad: men kocht producten van het land en betaalde met belastinggeld dat tevoren van de boeren was geïnd. Het land werkte gratis voor de stad. In de Hellenistische tijd ging de staat pacht innen. Daarvoor hief alleen de tempel belasting.  De verschillen in belangen tussen stad en platteland spelen een rol in de burgeroorlog in Jeruzalem en Juda.

Het werd steeds belangrijker om voor de handel te gaan produceren, vooral wijn en olijfolie. De traditionele maatschappij van Juda met haar vrije boeren raakte in het defensief. De politiek van 'afzondering van de volkeren', de Tora überhaupt, was een poging om de ontwrichtende werking van deze economie te onderdrukken. De maatregelen van Nehemia waren de bouw van de muur als teken van de autonome status van Jeruzalem en haar omgeving, kwijtschelding van schulden, landhervorming, het verbod op exogamie (huwelijk buiten het eigen volk), het verbod op handel drijven op de sabbat. Allemaal pogingen om de nieuwe tijd met zijn nieuwe intermenselijke relaties af te weren. Maar het was al een achterhoede gevecht tegen een onstuitbare tendens. Door de handel werden Juda en Jeruzalem economisch, politiek en tenslotte ook ideologisch opgenomen in de wereld der volkeren. De strategie van de afzondering moest wel op niets uitlopen. De god - de orde - van deze mensen was het lot, het doet wat het wil, daartegen kan een mens niets doen.

Het hellenistische rijk regeerde vanuit Egypte (de Ptolemeeën) over Juda. Vooral een fiscale overheersing. Juda moest drie keer zoveel schatting aan Egypte betalen als ze eerder aan de Perzen moesten afdragen, 450 talenten per jaar, vergelijkbaar met 160 miljoen liter gerst. Nehemia 9:36: "Zie, in ons land zijn wij heden slaven". Het belastingstelsel werd geprivatiseerd. Rijke burgers pachtten het recht om belasting te innen van de staat. Vervolgens verhoogden ze het bedrag van de schatplicht om er zelf beter van te worden. Wie niet wilde betalen werd geëxecuteerd. De verhoging van de belastingdruk betekende dat de boeren meer moesten produceren. Kleine boeren legden het loodje, zeker als ze ook nog werden getroffen door droogte, plantenziektes of insectenplagen. Zo ontstond een onderlaag die feitelijk was uitgesloten van het sociale leven. Zie Job 24 en Psalm 10. Al met al werkte de hellenistische "modernisering" ontwrichtend op het traditionele maatschappelijke bestel op het platteland en al helemaal in de stad.
## De hellenisering van Jeruzalem
De opname van Juda in de hellenistische economie leidde tot assimilatie en marginalisatie. De stadselites assimileerden, zij zagen kansen. De boeren moesten produceren en gingen failliet. De nieuwe steden kregen hellenistische voorzieningen, vooral tempels voor de Homerische goden en godinnen, scholen en sportinstellingen. Vooral de geassimileerde bovenlaag profiteerde hiervan. Voor de vele oorlogen waren constant soldaten nodig. Na hun diensttijd werden zij bedeeld met grondbezit en lucratieve pachtinkomsten. De klassieke  heldenverhalen behoorden tot hun geestelijke bagage. Verder gaven de handelaren met hun waren de cultuur door. Denk aan Griekse vazen, beschilderd met scènes uit Griekse mythen en sagen. Zo kwam de nieuwe cultuur ook bij de boeren terecht. Maar vooral in de steden verdrong de hellenisering de traditionele cultuur. Zie het voorbeeld uit 2 Makkabeeën 4:7-17 (boek p. 216). Sommige mannen uit de elite zouden hun besnijdenis ongedaan hebben willen laten maken. Wie dit "teken van het verbond" verwierp, verwierp het Grote Verhaal zelf.

De volgende periode, vanaf ongeveer 170 v.Chr., is de periode van de burgeroorlogen in Juda, concurrentie tussen elites om lucratieve functies. Met als resultaat een oeverloze corrumpering van het openbare leven. 