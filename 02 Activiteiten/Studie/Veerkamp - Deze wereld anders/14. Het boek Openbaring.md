# 14. Het boek Openbaring
De oorlogen van de Joden tegen Rome zijn de sleutel tot het verstaan van Openbaring. Het nieuwe Jeruzalem, het grote en definitieve alternatief voor Rome, daalt uit de hemel neer. Rome is aan de macht, bepaalt het handelsverkeer.  Elke handelaar draagt het teken van het beest. Het Rijk loopt op zijn eind maar wordt niet vernietigd door de onderdrukte burgers maar door een sterke engel die een steen als een grote molensteen in zee wierp. De engel is de apolitieke politiek van de apocalyptiek en het messianisme (Deze enigszins cryptische zin wordt niet verder toegelicht). Het boek behoort behoort tot het genre van de Joodse apocalyptische geschriften, zoals het Bijbelboek Daniël en Ezechiël. De Joods-messiaanse schrijver bewerkt beelden uit deze bronnen om de bedreigde gemeenten in West-Anatolië moet in te spreken. De mens (mensenzoon) uit Daniël wordt hier een geslacht offerlam. Het lijden van het lam, dus van Israël in het voorbeeld van de messias, koopt de 144.000 bezegelden 'uit de volkeren' vrij 'voor onze God'. Het gaat om mensen die zich met Israël associëren. Het gaat in dit boek om de zege van Israël op de Romeinse wereldorde. 

De oorlog wordt in de hemel en op de aarde gevoerd. In de hemel wordt de oorlog beslist door de vaak van de grote draak, de Diabolos, de Satan, de beschermengel van Rome. In Openbaring 12 wordt beschreven dat de grote draak wordt neergeworpen op de aarde, "met zijn grote woede, wetend dat hij weinig tijd heeft".

De vrouw in het visioen van Openbaring 12 vers 1 tot 6 is niet Maria, zoals de christenen denken, maar Israël. 

Het oorlogstoneel verplaatst zich naar de aarde. De draak heerst op aarde en beheerst de wereldzeeën. Hier is het 'beest', *thèrion*. De beschrijving lijkt op die in het Bijbelboek Daniël (zie 9.2.2. De drie visioenen van Daniël). Dat verhaal had een open einde, maar hier in Openbaring komt het einde in zicht. Midden in de oorlog probeert de afzender van het boek de zeven gemeenten, gemeenten van de kinderen van Israël, die de messias Jezus vertrouwen en angstig zijn, te sterken en bemoedigen. De oorlog duurt nog voort maar het einde van Rome staat vast, de *kairos*, de vastgestelde tijd staat vast. Rome zal in de nabije toekomst vallen. 

Wat dan volgt wordt in Openbaring 21 beschreven, het Jeruzalem uit de hemel. 

Openbaring 21 vers 1 tot 3:

1 
En ik zag een nieuwe hemel en een nieuwe aarde.
Want de eerste hemel en de eerste aarde zijn voorbijgegaan
en de zee is niet meer.

2 
En de stad, de heilige, nieuw Jeruzalem
zag ik afdalen uit de hemel, van Godswege,
bereid als een bruid, versierd voor haar man.

3
En ik hoorde een grote stem, vanaf de troon, die zei:
Zie, de tent van God bij de mensen,
hij zal wonen bij hen,
zij zullen zijn volkeren zijn
en hij zal God zijn bij hen, hun God.

Dan volgen de beroemde woorden uit Jesaja 25 en 35: het afwissen van alle tranen, het einde van het leed en weeklagen, van alle lasten.

Openbaring 21 vers 4 tot 6:

4
De eerste dingen zijn voorbijgegaan. 

5
En die op de troon was gezeten, sprak:
Zie ik maak alle dingen nieuw. 
En hij zegt: 
Schrijf, want deze woorden zijn waarachtig en betrouwbaar. 

6
En hij sprak tot mij:
Ze zijn geschied.
Ik ben de alfa en de omega,
het begin en het doel. 

Het gaat niet om het universele einde van een wereldgeschiedenis maar om de bestemming van Israël. Alles is nieuw, de stad en het volk. De vijand, de hoer Babylon, Rome, dat het oude Jeruzalem verwoest had, is niet meer. Jeruzalem zal zijn, naar wel een volledig nieuw Jeruzalem, een stad zoals er nog nooit is geweest, een stad zonder tempel. Vers 22: 

En een heiligdom zag ik niet in haar
want God, de kurios, de albeheerser, is haar heiligdom
en het lam. 

Het boek roept voor de bedreigde gemeenten de hele Tenach op als getuige, opdat ze sterk blijven in een tijd waarin het om alles of niets gaat. Vervulling van de laatste woorden van de messias bij Johannes: "Ik heb deze wereldorde overwonnen" (Johannes 16 vers 33). De Tenach eindigt met de oproep naar Jeruzalem te gaan. Ook het boek Openbaring eindigt met Jeruzalem. De stad van Israël zal ook een stad voor de volkeren zijn, het probleem van messianisme, Israël en de volkeren, wordt eindelijk opgelost. 
