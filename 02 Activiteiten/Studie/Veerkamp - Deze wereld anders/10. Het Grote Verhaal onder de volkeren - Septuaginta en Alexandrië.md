# 10. Het Grote Verhaal onder de volkeren - Septuaginta en Alexandrië
## 10.1. De Septuaginta als transculturele prestatie
Al in de tijd van Nehemia (vijfde eeuw vC, en waarschijnlijk al eeuwen eerder) bestond het probleem dat de Tora was geschreven in het Hebreeuws en dat de mensen Aramees spraken en dus de Tora zelf niet konden lezen. De Levieten moesten de Tora paragraaf voor paragraaf aan het volk verklaren in de synagoge (= regelmatige bijeenkomst). Er ontstond een behoefte om de Tora in de volkstaal te vertalen. In Alexandrië (Egypte) spraken de Joden geen Hebreeuws maar ook geen Aramees meer. Daarom moest er een vertaling van de Tora in het Grieks komen. 72 mannen gingen ermee aan de slag. Het uiteindelijke resultaat werd niet door Jeruzalem geaccepteerd maar Alexandrië werd voor de Joden in de hellenistische steden wel een tweede centrum.

Elke vertaling is een benadering: in een nieuwe taal en cultuur wordt de oorspronkelijke taal en cultuur benaderd. Lezers zijn grensgangers.  Uit de hulpeloze  lectuur ontstaat vaal quasi-vrome, fundamentalistische of soms zelfs levensgevaarlijke onzin. De Tenach, vertaald of niet, hoort in het leerhuis. De Septuagint was een poging om het Grote Verhaal zó 'ter sprake' te brengen dat Griekssprekende mensen het konden horen en begrijpen. De tekst is geen Griekse tekst maar een verhelleniseerde Joodse tekst. Ondanks de grote concessies aan de 'hellenistische geest' is de Septuagint een authentiek Joods werk. Over die concessies moeten we het nu hebben.. 
## 10.2. Vertaling en vervreemding
De Judese bovenlaag in Alexandrië streefde een goede verstandhouding na met de Griekse en later de Romeinse overheid. Ze zag het Grote Verhaal als een wereldbeschouwing die door de heersen wereldbeschouwing gerespecteerd kan en moest worden. De Griekse meerderheid uitte dit respect door het Grote Verhaal als 'filosofie' te beschouwen. De Griekse vertaling van de Tenach als basis van die filosofie en minder als richtsnoer voor de Joodse manier van leven. De vertaling was een vervreemding van de Tora en de filosofische lezing van de Septuagint versterkte dit proces van vervreemding. 

Voorbeeld: men vertaalde de NAAM, uitgesproken als Adonai, met kurios, heer. Een verwijzing naar iedere mannelijke persoon die van een andere persoon volgzaamheid en gehoorzaamheid kan verlangen. Terwijl de NAAM in de Tora staat voor autonomie en gelijkheid. Door de NAAM te vertalen met kurios vielen associaties met tirannen nauwelijks te vermijden. Tot op heden is God voor veel mensen die in hem geloven de almachtige tiran die om voor ons ondoorgrondelijke redenen kleine kinderen aan leukemie laat sterven. 

Nog een voorbeeld: de NAAM wordt omschreven als "de god" in het Grieks. Maar de NAAM is niet zomaar één van de goden, de NAAM verwijst naar een unieke maatschappelijke orde van vrijheid en autonomie. Daarom is het beter de NAAM onvertaald te laten. 

Een derde voorbeeld: Exodus 3 vers 14, waarin God spreekt tot Mozes vanuit de brandende braamstruik en vertelt wie hij is, zodat Mozes aan de Hebreeërs/slaven in Egypte kan uitleggen wie hem heeft gestuurd: "ik zal er zijn/geschieden zoals ik er zal zijn/geschieden". In de Septuagint wordt dat: "ik ben de zijnde", in plaats van: "ik geschied als de geschiedende". Met "ik ben" wordt God in de christelijke traditie een wezen. In het Grieks kun je het onderscheid tussen zijn en geschieden niet goed onder woorden brengen. 

Elke schrijver verliest op het moment van publicatie de zeggenschap over zijn tekst. De lezers vormen bij het lezen van de tekst hun eigen gedachten en die gedachten kunnen volledig tegenovergesteld zijn aan de oorspronkelijke bedoelingen van de schrijver. Er waren Judeeërs die elke vertaling van de Tenach afwezen  omdat de Bijbel daardoor in contact zou komen met de ideologie van de volkeren. Je kunt de vertaling van de Tora ook zien als een vorm van onterving. De christelijke lezers van de Septuagint lazen erin dat niet de Joden maar de christenen en hun kerk nu het ware Israël (= het uitverkoren volk) zijn. Vertalen is nooit een onschuldige aangelegenheid.
## 10.3. Tenach en Septuagint
Al in de 2e eeuw bestond de verdeling van de Tenach in Tora, Profeten en Geschriften. De Tora (de vijf boeken van Mozes) als wezenlijke kern, de Profeten als aansporing om te leven volgens de Tora. De Geschriften als commentaar en als beschrijving van de gevolgen van de Tora voor het dagelijks leven, zowel voor de enkeling als voor het gehele volk.

De christelijke Bijbel, gebaseerd op de Septuagint, is wezenlijk anders opgebouwd. Ook een driedeling: (1) historisch: van Genesis tot Makkabeeën; (2) wijsheids- of poëtische boeken:  Job, Psalmen, Spreuken, Prediker, Hooglied, Wijsheid van Salomo, Wijsheid van Jezus Sirach;  (3)  profetische boeken:  Jesaja, Jeremia (met Klaagliederen en Baruch), Ezechiël en Daniël,m en de Twaalf Kleine Profeten. De christelijke Bijbel heeft een lineaire, heilshistorische opbouw. Het Oude Testament roept het Nieuwe Testament op, waarin volgens algemeen christelijk gevoelen de Joden als loochenaars van de messias met de ban geslagen worden. De Hebreeuwse Bijbel eindigt in Kronieken met het edict van koning Cyrus van Perzië dat toestemming gaf terug te keren naar Jeruzalem en vervolgens de oproep om dat te doen. Het slot is een blijvend programma. Daar begint het leven van Israël  opnieuw, met de Tora als sociaal-politiek basisprogramma. Heil betekende voor de Judeeërs een veilig en vredig leven in het land dat hun was toegezegd. Het hellenisme bedreigde de Joodse bevolking en samenleving met een algehele economische, politieke en ideologische gelijkschakeling. De afzondering van de volkeren en daarmee de identiteit van het Judese volk in het land en in de diaspora moest worden opgeheven. Allerlei verhalen (o.a. het Bijbelboek Esther) duiden erop dat de niet-Joodse omgeving de Joodse isolatie maar vreemd vond en die vreemdheid van Israël telkens weer wilde tegengaan. 

De Joodse filosoof Aristoboulos stelde al in Alexandrië voor om de Tora allegorisch te lezen. Eigenlijk staat er in de tekst iets anders, de lezing moet de verborgen, eigenlijke inhoud achter en tussen de regels naar voren brengen. Zo gingen later ook de christelijke theologen te werk. Zo begon het Grote Verhaal zijn weg onder de volkeren. Ook wij moeten elke dag 'vertalen'. En vertalen is altijd allegorese want we lezen en denken anders dan degenen die teksten opschreven. De allegorese van de messiaanse lezing is een manier om het Grote Verhaal onder radicaal andere omstandigheden te begrijpen zonder er een ander verhaal in te lezen. 