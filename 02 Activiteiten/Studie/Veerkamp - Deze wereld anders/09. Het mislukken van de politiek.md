# 09. Het mislukken van de politiek
## 9.1. De opstand van de Makkabeeën
De hellenistische economie veranderde het leven van de volkeren in de oude Oriënt totaal. De hellenistische elites in Jeruzalem en Antiochos IV, van 175 tot 164 vC koning van de Seleuciden (deel van Turkije, Syrië en verder naar het Oosten), wilden een stabiel rijk in het grensgebied met de Ptolemeeën (Egypte). Daarom geen Tora in Jeruzalem maar godenvermenging: naast de God van Israël de God van de Grieken. Een pantheon, een voor ieder geldende wereldorde van de hellenisten. Gelijkschakeling als basis van de samenleving van de volkeren in deze regio. Precies het tegenovergestelde van de afzondering van de volkeren die de Torarepubliek kenmerkte. Met als gevolg een gewapende opstand van de traditionalistische kringen onder de Judese bevolking buiten de stad, de familie van de Levitische priester Mattathias met zijn vijf zonen: Johannes, Simon, Judas/Jehoeda Makkabeüs (de hamer), Eleazar en Jonatan. Begin  van de dynastie van de Makkabeeën/Hasmoneeën die over Judea regeerden van 167 vC tot 37 vC toen de Romeinen het Joodse land innamen en tot vazalstaat van Rome maakten. Op 14 december 164 vC werd de tempel gezuiverd en weer gewijd aan de NAAM. Dit is nog altijd een grote feestdag voor de Joden, Chanoeka, bevrijding. In 161 vC leed het Makkabese leger een verpletterende nederlaag en namen de hellenisten de macht weer over. Judas kwam om maar zijn broers Jonatan en Simon schoten te hulp. Intussen raakte het Seleucidische Rijk verzwakt door de strijd met de Romeinen. Jonatan liet zich door het hof het ambt van hogepriester toevertrouwen. Hij was een handige onderhandelaar en wist de belastingdruk omlaag te brengen. Maar hij brak niet met het hellenisme. Na zijn dood (in 142 vC) en die van Simon (135 vC) breidde Simons zoon Johannes/Jochanan Hyrcanus het Judese grondgebied flink uit in het zuiden, westen en noorden (gedwongen judaïsering, inclusief besnijdenis). Zijn zoon Aristoboulos nam in 103 vC de koningstitel aan. Maar de Romeinen, intussen de baas in de regio, accepteerden de koninklijke soevereiniteit van Juda niet. Ook het volk erkende de monarchie niet, mede door de hoge belastingen om de kosten van oorlog en staatsbestuur te dekken. De hellenistisch-Judese leiding was corrupt, het volk werd uitgebuit. De bevolking zag de verovering van Jeruzalem in het 63 vC door de Romeinen onder Pompeius aanvankelijk als bevrijding, maar al gauw merkten ze dat de duivel hier door Beëlzebub was uitgedreven. Nergens staat dit zo duidelijk beschreven als in Psalm 74 en in het boek Daniël. 
## 9.2. Politiek van de hemel
### 9.2.1.  Psalm 74

Eerst de psalm zelf, in de bewerking van Gerard.

1 Een compositie van Asaf.

Waarom, God, 
verstoot je voorgoed, 
brandt je woede 
tegen de schapen in je wei?

2 Denk aan je gemeente 
die je ooit maakte tot de jouwe 
die je vrijkocht als je eigen stam! 
De berg Sion, waar je ging wonen!

3 Haast je naar wat voorgoed in puin ligt; 
alles wat heilig is, heeft de vijand vernield!

4 Je belagers gingen brullend tekeer 
in het hart van je ontmoetingsplaats, 
ze zetten hun banieren op de plaats van de onze.

5 Ze hakten erop los 
alsof ze zich met bijlen een weg baanden door het bos.

6 Al het houtsnijwerk hebben ze 
met mokers en stokken stukgeslagen.

7 In brand staken ze je heiligdom, 
de woning van je naam 
maakten ze met de grond gelijk.

8 Ze zeiden tot zichzelf: 
'Alles moet weg!' 
Ze staken in brand 
alle godshuizen in het land.

9 Nergens zien we een teken, 
een profeet is er niet meer, 
niemand van ons weet hoelang nog.

10 Hoelang nog, God, 
mogen de belagers ons met hoon overladen? 
Mag de vijand je naam eindeloos bespotten?

11 Waarom doen je handen niets? 
Je rechterhand, steek die uit de mouwen! 
Maak er een eind aan!

12 God is toch mijn koning, van oudsher, 
die bevrijdend werkt in het hart van het land.

13 Jij, je doorkliefde de zee met je kracht, je vermorzelde de koppen van monsters in het water,

14 Jij, je sloeg de koppen van de Leviathan in stukken, 
je gaf ze te vreten aan de haaien.

15 Jij, je liet bronnen en beken ontspringen, 
je liet machtige rivieren droogvallen.

16 Van jou is de dag, van jou ook de nacht.
Jij, je zette het licht en de zon op hun plaats,

17 jij, je hebt de aarde afgepaald; 
zomer en winter, 
jij, jij hebt ze ingesteld.

18 Weet dan: de vijand drijft de spot met Jou, 
mensen van niets minachten je naam!

19 Lever nooit uit aan de wilde beesten 
het leven van je duifje; 
het leven van je verdrukten, 
vergeet het niet voorgoed!

20 Houd voor ogen het verbond! 
Want op aarde zijn duistere plaatsen 
haarden van onrecht geworden.

21 Zorg dat de onderdrukte 
nooit moet afdruipen onder beschimpingen; 
de verdrukte en de arme 
zullen liederen zingen over je naam!

22 Sta op, God, strijd je strijd! 
Bedenk hoe je wordt weggehoond door mensen van niets, de hele dag.

23 Vergeet nooit de stem van je belagers, 
het onophoudelijke tieren van je tegenstanders
dat hemeltergend is!

Je kunt het boek Daniël pas begrijpen als je het probleem van Psalm 74 begrijpt.  Het waarom, het vertwijfelde vragen in vers 1 en 11 is de grondtoon van het lied. Drie delen in deze psalm: vers 1 tot 11: troosteloze toestand, vers 12 tot 17: herinnering aan de vroegere macht van God, vers 18 tot 23: oproep tot God om te handelen. In vers 9, 10 en 11: waarom, hoe lang nog. Het volk ziet alleen nog de orde van de vijand. Het ziet geen weg terug naar de orde van de bevrijde slaven. Ooit had God macht over natuur en cultuur, oermacht en mensenmacht. Omdat het volk niets kan doen handelt God niet meer en omdat God niet meer handelt kan het volk niets meer doen. Onder hellenistische en Romeinse verhoudingen is zoiets als een Tora-orde niet meer mogelijk. God en het volk lijken gedoemd tot eindeloze onmacht. Maar dat mag niet, God moet op zijn recht gaan staan opdat zijn orde, de Tora, weer wordt hersteld. 

De opstand van de Makkabeeën is inderdaad een opstand van God, de God van de Tora tegen de God van het hellenisme. Het herstel van de traditionele maatschappelijke orde is de drijvende kracht. Drie jaar na de ontwijding van de tempel wordt de cultus van de God van de Tora in ere hersteld en komt een einde aan het tieren van de tegenstanders (vers 23). 

Maar de geschiedenis gaat verder. De cultus wordt hersteld maar de rechtsorde van de Tora blijkt utopisch, het hellenisme regeert met enige Makkabese invloed. Hier grijpt het boek Daniël in.
### 9.2.2. De drie visioenen van Daniël
Voor de minder bijbelvasten onder ons eerst even een korte samenvatting van het boek Daniël, overgenomen van https://kro-ncrv.nl/katholiek/encyclopedie/d/daniel.

In de katholieke traditie behoort Daniël met Jesaja, Jeremia en Ezechiël tot de vier Grote Profeten van het Oude Testament. Hij is de hoofdpersoon van het bijbelboek Daniël. Daarin wordt hij voorgesteld als een joodse balling die door zijn wijsheid en trouw aan de Wet van Mozes opviel aan het koninklijk hof van Babylon. Geregeld wordt hij door machthebbers geraadpleegd als uitlegger van dromen. Beroemd is het verhaal dat hij onder de Perzische koning Darius in de leeuwenkuil wordt geworpen, een straf die hij op wonderlijke wijze overleeft.
#### Hebreeuwse en Griekse versie
De Hebreeuwse canon rangschikt het boek Daniël bij de Ketoevim ('Geschriften'), waar het tussen Ester en Ezra staat. In de christelijke canon heeft Daniël een grotere omvang. In de Hebreeuwse tekst ontbreken: het gebed van Azarja, de lofzang van de drie jongelingen, enkele verhalende verzen over hun redding uit het vuur, het verhaal van Susanna en het verhaal van Bel en de draak. Deze stukken zijn slechts in het Grieks bewaard gebleven en worden deuterocanoniek genoemd. Merkwaardig is verder dat de verzen 2,4b-7,28 in het Aramees geschreven zijn, terwijl de rest in het Hebreeuws staat.
#### Twee delen
In het boek Daniël kan men duidelijk twee delen onderscheiden. De hoofdstukken 1-6 bevatten zes eenvoudige verhalen, die voorvallen vertellen uit het leven van Daniël en zijn vrienden tijdens hun verblijf aan het koninklijk hof in Babylon. Door hun trouw en hun gehoorzaamheid aan God worden zij gered uit allerlei hachelijke situaties. In de hoofdstukken 7-12 vindt men vier zeer ingewikkelde visioenen, die door Daniël zelf worden beschreven en uitgelegd. De meeste verhalen en ook de visioenen beginnen met een nauwkeurige datum, namelijk het regeringsjaar van de betrokken koning. De gebeurtenissen in het boek Daniël spelen zich af tussen 607 en 536 voor Christus.
#### Historisch
Vroeger las men het boek Daniël als een strikt historische reportage van de feiten: in de zesde eeuw voor Christus, ten tijde van de Babylonische Ballingschap, laat God de Babylonische heersers zijn macht voelen door de wetgetrouwe Daniël telkens weer uit hun greep te redden en hem een wijsheid te schenken die hun occulte kennis ver overtreft. Verlicht door God voorspelt Daniël in zijn visioenen het nauwkeurige verloop van de geschiedenis van af die tijd tot aan de Makkabese opstand, de val van het neo-Babylonische rijk, de opgang van achtereenvolgens Meden en Perzen, het Griekse wereldimperium, de verdeling van het Griekse rijk onder de Ptolemeeën en Seleuciden, tot en met de opkomst in het jaar 175 voor Christus van de goddeloze Antiochus IV Epifanes, die het einde inluidt, het hoogtepunt van het kwaad, waarna het rijk van God komt.
#### Gewijzigde datering
Sinds men het boek Daniël evenwel historisch-kritisch is gaan benaderen, is men tot andere inzichten gekomen. Men heeft namelijk ingezien dat de verhalen en de visioenen niet uit de zesde eeuw voor Christus kunnen dateren. Zowel de taal als de stijl verzetten zich tegen deze vroege datering. Zij moeten geschreven zijn in de eerste helft van de tweede eeuw voor Christus, ten tijde van het Makkabese verzet tegen de Griekse overheersing. De profetieën van Daniël zijn dus geen echte voorspellingen, maar moeten verstaan worden als 'voorspellingen na de feiten' (vaticinia ex eventu). Het valt namelijk op dat de auteur van het boek Daniël, in tegenstelling tot wat men normaal gesproken zou verwachten, de toekomst nauwkeuriger beschrijft naarmate die verder van hem afligt. Wat verteld wordt over de situatie in Babylon, die Daniël zogezegd meemaakte, is onnauwkeuriger.
#### Droom van Nebukadnessar
Voorbeeld van de onnauwkeurige beschrijving van de situatie in Babylon is te vinden in hoofdstuk 2. Daar wordt dat Nebukadnessar een onheilspellende droom heeft. Hij ziet een enorm, vreesaanjagend beeld, met een hoofd van goud, een borst van zilver, de lendenen van brons, ijzeren benen en de voeten gedeeltelijk van ijzer en leem. Dan wordt een steen los gekapt, die eerst de voeten verbrijzelt en zo het hele beeld. Alleen de joodse ziener Daniël is bij machte deze droom te verklaren. Het kolossale beeld symboliseert een serie van vier achtereenvolgende wereldrijken. Het gouden hoofd is de heerschappij van Nebukadnessar. Het tweede en het derde koninkrijk worden slechts in één zin vermeld. Het uitvoerigst echter wordt gesproken over het vierde wereldrijk (2,40-43), dat zogezegd het verst van Daniël verwijderd is.
#### Vier beesten
Hetzelfde zien we in hoofdstuk 7: van de vier beesten die uit zee opstijgen en die eveneens de vier achtereenvolgende wereldrijken symboliseren, worden de eerste drie lang niet zo uitvoerig beschreven als het vierde beest. Dit vierde beest heeft tien hoorns en te midden van die hoorns schiet er een elfde op, de kleine hoorn, die mensenogen heeft en een mond vol grootspraak; hij zal zich tegen de Allerhoogste richten, de heiligen van de Allerhoogste mishandelen en zich vermeten feesttijden en wet te veranderen. Het is duidelijk dat hier de grootsprakerige Antiochus IV Epifanes wordt bedoeld, die zich beschouwde als een verschijning (epiphanès) van God op aarde en die het had aangedurfd in de tempel van Jeruzalem een heidens afgodsbeeld op te richten. Diezelfde situatie is ook bedoeld in hoofdstuk 8, waar het opnieuw de kleine hoorn is die de woning van God aanvalt en offers onmogelijk maakt.
#### Makkabese tijd
Dat Daniël niet de verre toekomst, maar wel zeer recente en actuele gebeurtenissen beschrijft, blijkt ook uit de hoofdstukken 9 en 11, die eveneens culmineren in een uitvoerige beschrijving van de Makkabese tijd. Alleen wat in 11,40-45 over het einde van Antiochus IV wordt gezegd, evenals het feit dat zijn veldtocht naar het oosten in 165 niet wordt vermeld, stemt niet meer overeen met de historische feiten. Dit dringt de conclusie op dat het boek Daniël in ieder geval moet geschreven zijn vóór de dood van Antiochus IV in 163 voor Christus. 
#### God blijft trouw
De auteur van het boek Daniël, die dus leefde in de Makkabese tijd, probeert voor zijn tijdgenoten, die door de zware vervolgingen nog moeilijk konden geloven in Gods nabijheid, de krachtlijnen van de geschiedenis te ontsluiten (apokaluptein, vandaar 'apokalyptiek'). Ook als de ondergang nabij lijkt, hoeft men niet te wanhopen. De grote les uit het verleden is voor hem de bevrijding uit de Babylonische ballingschap. Daarom situeert hij zijn visioenen in die tijd. Toen is duidelijk gebleken dat God zijn volk niet in de steek laat. Als de nood het hoogst is, is de redding nabij. Dat mogen zijn vervolgde tijdgenoten ook nu geloven. God blijft trouw aan zichzelf.
#### Oproep tot volharding
De geschiedenis herhaalt zich. De Makkabese verzetsstrijders vechten niet voor een verloren zaak. God zal hen bijstaan in hun strijd tegen de goddeloze overheerser. Zoals Hij eens de drie jongelingen, Sadrak, Mesak en Abednego, redde uit de laaiende vuuroven, zo zal Hij zijn volk ook nu bevrijden. Zoals Daniël, die trouw bleef aan het joodse geloof, de wijsheid van heidense magiërs liet verbleken, zo zal alles wat God de zijnen leerde kennen in Wet en Profeten, de voor velen zo aantrekkelijke Griekse filosofieën en de heidense wijsheid totaal overtroeven. De wetgetrouwe joden mogen de moed dus niet verliezen. Zij moeten nog een korte tijd volharden. Binnenkort zal de HEER zijn vijand vernietigen en zijn eeuwig koningschap vestigen. En hen die op het slagveld gesneuveld zijn en hun leven hebben gegeven voor de zaak van God, zal de HEER eens laten verrijzen en hun een plaats geven in zijn koninkrijk.

Opbouw
Het boek Daniël is als volgt opgebouwd:

1. Zes verhalen over Daniël (1-6):
- Daniël en zijn vrienden aan het Babylonische hof (1)
- Daniël verklaart de droom van Nebukadnessar (2)
- Daniëls vrienden worden veroordeeld en gered (3,1-23)
- De tweede droom van Nebukadnessar (4)
- Daniël legt uit wat het schrift op de wand betekent (5)
- Daniël in de leeuwenkuil (6)

2. Vier visioenen van Daniël (7-12):
- De vier dieren en de mensenzoon (7-12)
- De ram en de bok (8)
- De zeventig weken (9)
- Openbaring van de toekomst (10-12)

3. Latere toevoegingen:
- Het gebed van Azarja (3,25-45)
- De lofzang van de drie jongelingen (3,52-90)
- Daniël en Susanna (13)
- Daniël en Bel (14,1-22)
- Daniël en de draak (14,23-42)

Met dank aan de Katholieke Bijbelstichting (KBS) die de 'Inleiding op het boek Daniël (Willibrordvertaling van de Bijbel, uitgave 1995) welwillend ter beschikking heeft gesteld voor verwerking in dit lemma.

Tot zover de website van KRO en NCRV over het boek Daniël. Nu weer terug naar Ton Veerkamp. 

Het boek is tweetalig: Daniël 1 vers 1 tot 2 vers 3 en Daniël 8 tot 12 is overgeleverd in het Hebreeuws, en Daniël 2 vers 4 tot 7 vers 28 in het Aramees.  Hier is een redacteur aan het werk geweest. Het Aramese boek Daniël hoofdstuk 2 tot 7 valt op door zijn geniale compositie. Hoofdstuk 2 en hoofdstuk 7 vormen het kader, het thema van de hoofdstukken 3 tot 6 is de koning, dat wil zeggen: de antieke staat. Zie boven: Droom van Nebukadnessar. De hele statenwereld van de oud-oriëntaalse geschiedenis stort niet ineen omdat ze aan een ijzeren wet van universele decadentie onderhevig zou zijn, maar omdat de God van de hemel het geheel verwoest met als doel een staat te stichten die standhoudt. De mensen zijn geneigd zich over te geven aan de absurditeit van de geschiedenis: koningen laten oorlogen voeren, volkeren lijden, daar valt niets tegen te doen. In de tweede eeuw vC breekt het verlangen door aan deze absurditeit een einde te maken. Overal duiken "eindtijdteksten" op, niet alleen in Juda. 

Bij Daniël gaat het om een politieke analyse. In Daniël 7, zie boven: Vier beesten, worden de grote oud-oriëntaalse rijken (Babel, Medië, Perzië) uitgebeeld als roofdieren. Het laatste roofdier, het Hellenisme, wordt uitgebeeld en beschreven als "anders dan alle ander dieren die vóór hem waren", universeel en destructief. Een roofdier met tien hoorns, tien koningen, waartussen nog een elfde hoorn opkomt. We weten niet precies wat en wie Daniël bedoelt. Misschien de allerlaatste en grootste tegenstander. Deze staat moet worden afgeschaft in een rechtszitting, beschreven in Daniël 7 vers 9 en verder. Een gericht op basis van de Tora, waartoe God in Psalm 74 vers 22 wordt opgeroepen. Of in Psalm 58 vers 12: "De mens zegt: 'Waarachtigheid is toch vruchtbaar, er is toch werkelijk een God die recht spreekt op aarde' ". Het gaat om recht voor dit volk en dan, zoals we zullen zien, om mensenrecht voor allen. Aan de hoorn wordt de macht ontnomen. Het einde van de wapendieren, leeuw, adelaar, insignes van staatsmacht, is nabij. De kern van de theologie van Daniël is afschaffing van iedere staatsvorm. Het alternatief is duidelijk: mens in plaats van roofdier. De mensheid met heel haar menselijkheid aan de macht! De macht moet universeel zijn, overal en altijd. In het hellenisme heeft een aan God vijandige macht zich wereldwijd doorgezet. Een alternatief moet net zo universeel en totaal zijn als het hellenisme als sociaaleconomisch, politiek en ideologisch systeem. Eeuwig, of liever: definitief. Universeel en definitief, het zijn de coördinaten van het messianisme. Zie Daniël 7 vers 27: "Zijn koningschap zal een koningschap zijn voor altijd. Alle machten zullen hem eer betuigen en naar hem horen". 

Het boek Daniël spreekt over de Makkabese opstand in termen van begrip van de situatie en mislukking, 'het heeft nauwelijks geholpen'. Daarom hoort het boek Daniël in de Bijbel. Het boek blijft verwant aan de hoofdtendens van de Tora en de profeten. Het biedt een haarscherpe analyse van de politieke situatie van het volk en tegelijk een toekomstvisioen. Daniël richt zich op het doel en de zin van wat er geschiedt. De mensheid neemt de macht over en wel voorgoed. Je kunt het hellenisme niet bestrijden met de middelen van het hellenisme. Een kleine minderheid doorziet dit. Hun hoop op een volledig andere politiek is niet op de aarde gericht, maar op de hemel. Een hemel die niet aan 'gene zijde' is, maar een plotseling inzicht dat het volk als een bliksem treft. De politiek van de hemel voor de aarde. 
## 9.3. Naspel
De geschiedenis van Juda tussen 170 vC en 70 nC was een geschiedenis van maatschappelijk verval. De strijd tegen de hellenistische assimilatie assimilatie werd gevoerd door een deel van de bevolking. Zo begon een lange tijd van burgeroorlogen. De strijd van de Makkabeeën werd door de meerderheid van de bevolking niet als een bevrijdingsoorlog opgevat. De Talmoed rept niet over. Judas Maccabeus. De peroesjiem of Farizeeën bepaalden in de eerste eeuw nC wat er wel of niet in de Tenach werd opgenomen. De peroesjiem waren een partij van opvoeding van het volk. Het ging om een uitgesproken Joodse levenswijze. Ze waren populair onder het volk (volgens Flavius Josephus) omdat ze gunstig afstaken bij de corrupte aanhanger van het vorstenhuis, de hellenistische Hasmoneeën of Herodianen.  De peroesjiem richtten zich op rechtspraak toepassen volgens de overlevering, het volk onderwijzen, en de Tora behoeden voor verwatering. Voor hen was de Tora de politieke grondwet van de Judese gemeenschap. 

De tegenstanders van de peroesjiem waren de priesterelites uit het huis Zadoq (de Sadduceeën) en de kringen rond het Hasmonese hof. De Sadduceeën hielden zich aan de Tora, maar wezen de mondelinge overlevering af; zij kenden geen onsterfelijke ziel en geen opstanding uit de doden, maar wel wilsvrijheid. Hun economische en politieke basis waren het heiligdom en de collaboratie met de heersers. De reëel bestaande wereldorde was voor hen de enig mogelijke en aanvaardbare behuizing. De Tora was bij hen hooguit ethiek, overwegend vooral folklore. Na de verwoesting van de tempel in 70 nC verdwenen ze zonder noemenswaardige sporen na te laten. 

Gedurende de hele periode van het hellenisme waren er onder de Judeeërs groepen die zich van de wereld wilden afzonderen, vooral in Egypte rond het jaar 300. De Essenen leefden in de wereld afgekeerd van de wereld. 

Al met al viel de maatschappij steeds meer uiteen, wat uiteindelijk uitmondde in een moordende burgeroorlog. De tijd voor het messianisme was aangebroken. 