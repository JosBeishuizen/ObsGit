# 8. De kerk en schoonheid
Vele diepreligieuze mensen zien hun geloof gesterkt door de schoonheid die ze vinden in kunst of natuur. Daar ontwaren ze een glimp van God, of menen die te zien, of alvast iets transcendents dat hen dieper raakt dan ze ooit dachten. Schoonheid als een weg naar het absolute. Voor Malraux delen kunst en religie de behoefte een andere en betere wereld te scheppen, flexibeler weliswaar dan die van de godsdiensten met hun hunkering naar een eeuwige waarheid, “une Vérité finale”, terwijl de kunst minder star, buigzamer is. Het scheppen van een betere wereld. Kunstenaars verbeelden de werkelijkheid niet, ze zijn niet gebonden aan de werkelijkheid, ze scheppen iets nieuws.

Mannequins op de catwalk glimlachen niet, ze kijken nors. Gevolg van de emancipatie: vrouwen zijn niet langer een vrolijk modepopje, maar bevrijd en sterk. JPII vond vrouwen te nobel voor het priesterambt. In die zin lijkt de paus op de moderne modebazen. De nieuwverworven sterkte beperkt de vrouw. Beide visies zijn dogmatisch. Geen ruimte voor discussie bij het scheppen van een betere wereld. Los van de wereld wordt het systeem minder vrij en dogmatischer. Als de kunst weer wordt verbonden met de werkelijkheid doet de schoonheid haar intrede weer. Schoonheid is ongrijpbaar, heeft een religieuze dimensie. Schoonheid is een metgezel van de kerk. In die zin is schoonheid, net zoals humor, vaak aanwezig op het moeilijk betreedbare terrein tussen wat zegbaar en wat onzegbaar is. Mensen genieten van de Mattheüs, ook als ze niet gelovig zijn. Kan religieuze muziek volledig van haar religieuze dimensie worden ontdaan? Kijk naar de Sixtijnse Madonna van Raphaël.

![](https://filedn.com/lEFtF675HQD86Dw6hctjb9S/Cultuur/Raffaello%20Madonna%20Sistina.jpg "image")

De putti onderaan zijn veel beroemder geworden dan het schilderij zelf. Is de religieuze dimensie verloren gegaan? Of blijven de schoonheid en de emotie van de putti verwijzen naar iets religieus, naar het transcendente? Humor, denk aan het gedicht van Gerard Reve in het vorige hoofdstuk. Ze laten een glimp zien van het paradijs, maar dan een beetje ridicuul. Het paradijs, waar grote concepten wijken voor bescheiden schoonheid. Wanneer de oorspronkelijke religieuze betekenis het kunstwerk lijkt te verlaten en het louter een voorwerp van schoonheid dreigt te worden, sluipt een nieuwe, tot dan toe gedeeltelijk verborgen gebleven, religieuze betekenis weer naar binnen. Een minder dogmatische, maar een vrijere. Een minder onderbouwde, maar een meer transcendente.

De eeuwige schoonheid van de colonnade van Bernini als decor van de rumoerige uitvaart van JPII ("subito santo"). Ook als de oorspronkelijke theologische betekenis van het kunstwerk verflauwt of verdwijnt, blijft meer over dan puur esthetisch genot. Vaak gaat achter de oorspronkelijke theologische gedachte een andere laag schuil, die van de transcendentie, van het alles overstijgende en het onzegbare. Het ware kunstwerk vindt zichzelf heruit, niet ondanks zijn oorspronkelijke religieuze inspiratie maar omdat het zelf door en door religieus is en niet afhankelijk van één, duidelijk afgelijnde theologische inspiratiebron.

Denk aan de tekst in Mattheüs 6:25-29 over de vogelen des hemels in al hun schoonheid. De tekst is een ode aan de schoonheid, maar ook een pleidooi voor een zekere zorgeloosheid, voor de moed om vrij te zijn bij het genot van wat mooi is. De zorgeloosheid uit het Matteüsevangelie vloeit voort uit vertrouwen, ze geeft energie en leidt niet tot een leeg leven. Zorgeloosheid, zoals die van de vogels in de lucht en de leliën op het veld, helpt mensen om echt vrij te zijn, niet gekooid en niet gebonden. Want de schijnbaar veilige kooi biedt geen bescherming, ondanks de schijn die ze wekt. Onzekerheid is belangrijker dan zekerheid. Voor wetenschappelijke data en het dagelijks functioneren van ons leven niet. Maar voor schoonheid en religie, voor de religieuze dimensie van schoonheid en het esthetische aspect van religie wel. Bovendien is die onzekerheid niet erg. Schoonheid helpt, zoals bij Kierkegaard, om vertrouwen te putten. Om te geloven in wat je niet langer zeker weet en zich niet altijd aandient wanneer je het zou willen. Zie ook het verhaal van de verheerlijking op de berg. Petrus wil tenten bouwen en het wonder vasthouden, maar dat kan niet.