# 6. De kerk als hospitaal
Als iets in de kerk me altijd heeft afgestoten, is het moralisme. Het moralisme van de kerk heeft bovendien een belangrijk indirect nadeel. Als leiders ons precies zeggen wat we moeten doen, dienen we ons geweten niet langer te volgen en hoeven we enkel te gehoorzamen. Hebben we uiteindelijk niet eens een eigen geweten nodig. Terwijl juist de vorming van het geweten als leidraad van ons leven een essentiële christelijke houding is. Wie enkel gehoorzaamt, volgt de wet, de onrechtvaardige inbegrepen. Zo is moralisme vanwege kerkleiders een gevaar voor een evenwichtige moraal.

In de encycliek Humanae Vitae schreef de aarzelende intellectueel Paulus VI dat, met uitzondering van de natuurlijke methode, voorbehoedsmiddelen bij seksuele contacten uit den boze waren. De encycliek werd door katholieken massaal genegeerd. Het woord werd tegengesproken door de daad. Deze encycliek vormde een scharniermoment. De kerk hield op om voor een grote meerderheid van katholieken een referentiepunt voor seksuele moraal te zijn. Door over voorbehoedsmiddelen een standpunt in te nemen dat nauwelijks navolging vond, verloor ze op het brede terrein van relaties, huwelijk en gezin haar geloofwaardigheid.

Hoe dan ook keerde op een halve eeuw tijd het tij. De kerk is niet langer in staat zich als zedenmeesteres op te werpen. Dat is niet enkel aan de encycliek Humanae Vitae te wijten en het onvermogen om daarna moreel geloofwaardig te blijven. Het heeft minstens evenveel met het seksueel misbruik door clerici te maken. Maar het morele failliet van de kerk geeft ook de kans om het voortaan helemaal anders aan te pakken. Met twee belangrijke punten die verdere aandacht verdienen. Vooreerst met een mildere moraal die meer evangelisch en minder kerkelijk is. Vervolgens met een radicale omkering: de kerk hoeft niet te bepalen hoe anderen moeten leven, ze moet zelf voor anderen leven.

De procedurele ethiek is hier medeschuldig. Ze is een lege doos. Ze houdt de schijn op maar het ontbreekt haar aan fond. De ethicus is niet langer iemand die mensen helpt om na te denken. Hij is iemand geworden die de overbodigheid van het nadenken vaststelt en in plaats daarvan een draaiboek aflevert dat zorgverleners gedachteloos kunnen volgen. Precies die hardheid, zowel die van de kerk in het verleden als die van de onverbiddelijke procedures, moet verdwijnen. De radicaliteit van het evangelie, waar velen mee schermen en die in de woorden en daden van Jezus Christus effectief aanwezig is, hoeft niet tot hardheid te leiden. Jezus kon perfect leven met mensen die geen heiligen zijn. Hij apprecieerde hen bovendien. Goedheid hoeft geen volmaaktheid te zijn. Het is een opluchting voor iedereen die zich van zijn beperkingen bewust is. Dat blijkt niet erg te zijn. Het verhindert onze redding niet. Tegenover de absolute moraal staat de kleine goedheid.

De tijd van de machtige kerk met haar onverbiddelijke moraal is ten einde. Dat biedt niet alleen de kans aan een meer evangelische moraal die rekening houdt met de beperkingen van de mens. Ook voor de kerk zelf ontstaan nieuwe mogelijkheden waarbij ze gelovigen niet langer wil domineren en controleren, weleer. Paus Franciscus vergeleek in een interview uit 2013 met Antonio Spadaro de kerk met een veldhospitaal.

Tomáš Halík werkte het beeld van de kerk als hospitaal verder uit door op drie belangrijke momenten te wijzen, namelijk de diagnose, de preventie en het herstel.

De _diagnose_ heeft te maken met de tekenen van onze tijd en hoe ze te lezen. Het klimaat, het narcisme.

Die heeft zeker een rol te spelen bij het tweede punt dat Halík vermeldt, namelijk de _preventie_ die met ziekenzorg gepaard gaat. Hij ziet de kerk als remedie tegen angst, haat, populisme en nationalisme. Voorkeur mag blijken, uitsluiting is uit den boze. Niettemin gaat van de zuiver territoriale parochiestructuur iets moois uit. Iets preventiefs ook. Zij is een remedie tegen uitsluiting. Het gaat daarbij trouwens niet alleen om sociale verschillen maar ook, dat werd in het verleden vaak vergeten, om religieuze. Niet iedereen in het dorp was even godvruchtig. Daar waar in de kerk enkel de goeden overblijven, gaat ze kwalitatief achteruit. Ze heeft marginalen nodig, letterlijk, mensen die zich aan de rand bevinden, om zich helemaal te kunnen ontplooien. De gehavende mens is welkom in de kerk, zeker in de kerk als hospitaal. Juist die gehavende mens is een vorm van preventie tegen uitsluiting. De kerk heeft behoefte aan wie vurig geloven, maar ook aan wie minder geloven, waardoor de scherpe scheiding tussen goed en kwaad die ook aan haat, populisme en nationalisme ten grondslag liggen, achterwege blijft. Kortom, de kerk als hospitaal, de kerk die met moraliseren is opgehouden, biedt niet enkel preventie tegen angst, haat, populisme en nationalisme. Maar ook tegen de illusie van de deugdzaamheid en het tomeloze streven naar volmaaktheid, zoals Icarus almaar hoger wilde vliegen tot de zon zijn vleugels verschroeide.

Tomáš Halík noemt naast diagnose en preventie nog een derde functie van de kerk als hospitaal: de _genezing_, de heling van de wonden. Daarvoor volstaat het niet dat ze rechtvaardig is. Rechtvaardigheid gaat uit van twee veronderstellingen die allebei betwistbaar zijn, vooreerst dat ze bestaat, vervolgens dat de mens die zorgvuldig handelt ze kan organiseren. Maar ze bestaat niet. Terwijl de kerk ruimte schept voor onredelijkheid. Voor barmhartigheid en vergiffenis bijvoorbeeld, begrippen waarvoor geen enkele ideologie sympathie koestert omdat ze de logica van een gesloten systeem doorkruisen. Kortom, rechtvaardigheid en liefdadigheid sluiten elkaar niet uit. Liefdadigheid biedt iets wat structurele rechtvaardigheid niet kan geven, namelijk persoonlijke betrokkenheid. En misschien onverwachte, niet meetbare, vormen van herstel.

Kortom, in deze tijd kan de kerk een plek zijn van ethische vernieuwing. De strenge morele regels van vroeger slaan niet meer aan. In de samenleving wordt ethiek vaak versmald tot bloedeloze procedures. Een boekhoudersethiek. Dan zit er meer muziek in een evangelisch streven naar kleine goedheid die heus niet tot volmaaktheid hoeft te leiden. Het vreemde is dat deze nieuwe, helpende rol van de kerk van bisschoppen en priesters meer inzet en persoonlijk engagement vergt dan de belerende.