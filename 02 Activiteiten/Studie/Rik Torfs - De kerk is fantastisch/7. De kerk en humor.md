# 7. De kerk en humor
Humor is voor de kerk van levensbelang. Uiteraard kan een afgerond ideologisch systeem dat op alle vragen een pasklaar antwoord biedt met humor niets beginnen. Ratzinger verweet de relativisten dat ze alles om het even vonden.

Uit _Lumen Gentium_: “Christengelovigen zijn zij die, door het doopsel in Christus ingelijfd, tot volk van God gemaakt, en aldus aan de priesterlijke, profetische en koninklijke taak van Christus op hun wijze deelachtig, ieder volgens zijn eigen plaats, geroepen worden de zending uit te voeren die God aan de Kerk ter vervulling in de wereld toevertrouwd heeft.” Hier gaat het duidelijk om één kerk, de katholieke, exacter uitgedrukt de rooms-katholieke, zij die wordt geleid door de paus. Toch blijft er een sprankeltje hoop voor andere christelijke kerken. De formulering is immers: “ Deze Kerk (…) bestaat in de katholieke kerk.” In het Latijn: subsistit in. Niet meteen duidelijk is of deze kerk uitsluitend in de katholieke kerk bestaat, of eventueel ook in andere christelijke kerken. Kan de katholieke kerk accepteren dat de kerk van Christus zich ook in andere christelijke kerken manifesteert, wat het waarheidsmonopolie van de katholieke kerk mogelijk in het gedrang brengt? Ratzinger: De ‘kerk van Christus’ valt volledig samen met de katholieke kerk, luidde het verdict. Een zeer strikt, absoluut waarheidsbegrip dat de katholieke kerk als instituut blijft hanteren. Een stap verder: de pauselijke onfeilbaarheid als een remedie tegen intellectueel en ethisch relativisme beschouwen.

Voor een katholiek leidt dit tot een vreemd type van oecumenische of interreligieuze dialoog. Het is per definitie een gesprek met een partner die ten onrechte meent de waarheid te spreken. Die het goed bedoelt maar zich vergist. Kan zo’n gesprek een echte dialoog worden genoemd? De katholiek blijft hoffelijk en beleefd, maar het is en blijft een conversatie met iemand die zich vergist. “Het geloof in Christus, de kerk en het primaatschap van de paus horen bij elkaar in een geheiligde samenhang.” Het is geen toeval dat de onfeilbaarheid, wanneer de paus ex cathedra spreekt over geloof of zeden, er als dogma pas kwam tijdens het Eerste Vaticaans Concilie in 1870, toen hij door de eenmaking van Italië de Pauselijke Staten en dus zijn wereldlijke macht verloor. De kerk verdient het niet opgesloten te worden in de absolute waarheid.

De paus en de kerk zijn relatief, Jezus Christus allerminst. Humor belaagt de waarheid niet maar beschermt haar. Op drie manieren. (1) Humor drukt een gedachte scherper en kernachtiger uit. (2) Verder maakt humor het mogelijk om het onzegbare met woorden te benaderen. (3) Tot slot zorgt hij ervoor dat het dagelijkse leven in de kerk aangenamer wordt.

Ad (1). Zie cartoons. Juist door het karikaturale te beklemtonen, wordt de essentie, die minder uitgesproken en minder hilarisch is, helemaal duidelijk. Ad (2). Wanneer spreken haast onmogelijk wordt, wanneer woorden om dat op een logische en coherente manier te doen geleidelijk ontbreken, is humor het laatste wat overblijft vooraleer enkel stilte rest. Humor als brug tussen het zegbare en het onzegbare. Kees Fens: “Ik geloof dat humor de confrontatie met het uiterste aan ernst niet uit de weg kan gaan. Juist waar de grens van de ernst bereikt wordt en woorden – ernstige woorden – tekort gaan schieten, is daar de humor om niet voor de grens van het zegbare halt te moeten houden.” Denk bijvoorbeeld aan het gedicht _Paradijs_ van Gerard Reve:

“Ik was een heel erg grote beer die toch heel lief was.  
God was een Ezel en hield veel van mij.  
En iedereen was erg gelukkig.”

Ad (3). De derde betekenis van humor is praktisch van aard. Humor helpt om menselijk en barmhartig te blijven. Hij ontmijnt situaties die uitzichtloos lijken, omdat hij mensen gezichtsverlies bespaart. Soms biedt hij een uitweg wanneer er zuiver rationeel geen oplossingen meer voorhanden zijn. Humor bedreigt nooit de waarheid, enkel het rotsvaste geloof in het eigen gelijk. Er bestaat natuurlijk humor zonder religie. Maar zonder humor is religie onmogelijk.