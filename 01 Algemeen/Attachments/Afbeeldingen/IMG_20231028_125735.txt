geweld — zij telt de vermoorde onnozele kinderen tot zij de tel kwijt is, als een ontroostbare moeder. Toch houdt zij vol dat mensen niet gedoemd zijn tot vijandschap en geweld, maar kunnen groeien tot ‘heelheid’. Zij schenkt geloof aan 'hart en ziel en verstand’ van de mens die zij bij monde van psalmdichters ‘met glorie en luister gekroond’ noemt, en ‘ontzagwekkend gemaakt’. Tegen alle feiten in houdt zij vast aan het visioen van een
gelukkig en vervuld leven hier op aarde.
Bijna veertig jaar geleden heb ik voor het eerst de joodse bijbel, en het Jezusverhaal dat daarvan een uitleg is, als een ‘groot verhaal’ herkend.

Groot, omdat het de geboorte van aarde en hemel vertelt, maar ook de toekomst van aarde en hemel en van de mensheid, en van ieder mens. Omdat het een verte ziet, maar ook een weg daarheen. Omdat het je leert hoe je op die weg moet kómen, en hoe je op die weg moet gáán. Omdat het alles van iedereen neemt en herkent, en mij op vele plaatsen het gevoel geeft dat ik, ook ík, gezien ben.

